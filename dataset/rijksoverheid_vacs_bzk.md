## Rijksoverheid VAC's — ministerie-van-binnenlandse-zaken-en-koninkrijksrelaties

_Gegenereerd uit `https://opendata.rijksoverheid.nl/v1/infotypes/faq/ministries/ministerie-van-binnenlandse-zaken-en-koninkrijksrelaties`._

**Aantal VAC's:** 175

### Inhoud
- [Vraag 1](#vraag-1)
- [Vraag 2](#vraag-2)
- [Vraag 3](#vraag-3)
- [Vraag 4](#vraag-4)
- [Vraag 5](#vraag-5)
- [Vraag 6](#vraag-6)
- [Vraag 7](#vraag-7)
- [Vraag 8](#vraag-8)
- [Vraag 9](#vraag-9)
- [Vraag 10](#vraag-10)
- [Vraag 11](#vraag-11)
- [Vraag 12](#vraag-12)
- [Vraag 13](#vraag-13)
- [Vraag 14](#vraag-14)
- [Vraag 15](#vraag-15)
- [Vraag 16](#vraag-16)
- [Vraag 17](#vraag-17)
- [Vraag 18](#vraag-18)
- [Vraag 19](#vraag-19)
- [Vraag 20](#vraag-20)
- [Vraag 21](#vraag-21)
- [Vraag 22](#vraag-22)
- [Vraag 23](#vraag-23)
- [Vraag 24](#vraag-24)
- [Vraag 25](#vraag-25)
- [Vraag 26](#vraag-26)
- [Vraag 27](#vraag-27)
- [Vraag 28](#vraag-28)
- [Vraag 29](#vraag-29)
- [Vraag 30](#vraag-30)
- [Vraag 31](#vraag-31)
- [Vraag 32](#vraag-32)
- [Vraag 33](#vraag-33)
- [Vraag 34](#vraag-34)
- [Vraag 35](#vraag-35)
- [Vraag 36](#vraag-36)
- [Vraag 37](#vraag-37)
- [Vraag 38](#vraag-38)
- [Vraag 39](#vraag-39)
- [Vraag 40](#vraag-40)
- [Vraag 41](#vraag-41)
- [Vraag 42](#vraag-42)
- [Vraag 43](#vraag-43)
- [Vraag 44](#vraag-44)
- [Vraag 45](#vraag-45)
- [Vraag 46](#vraag-46)
- [Vraag 47](#vraag-47)
- [Vraag 48](#vraag-48)
- [Vraag 49](#vraag-49)
- [Vraag 50](#vraag-50)
- [Vraag 51](#vraag-51)
- [Vraag 52](#vraag-52)
- [Vraag 53](#vraag-53)
- [Vraag 54](#vraag-54)
- [Vraag 55](#vraag-55)
- [Vraag 56](#vraag-56)
- [Vraag 57](#vraag-57)
- [Vraag 58](#vraag-58)
- [Vraag 59](#vraag-59)
- [Vraag 60](#vraag-60)
- [Vraag 61](#vraag-61)
- [Vraag 62](#vraag-62)
- [Vraag 63](#vraag-63)
- [Vraag 64](#vraag-64)
- [Vraag 65](#vraag-65)
- [Vraag 66](#vraag-66)
- [Vraag 67](#vraag-67)
- [Vraag 68](#vraag-68)
- [Vraag 69](#vraag-69)
- [Vraag 70](#vraag-70)
- [Vraag 71](#vraag-71)
- [Vraag 72](#vraag-72)
- [Vraag 73](#vraag-73)
- [Vraag 74](#vraag-74)
- [Vraag 75](#vraag-75)
- [Vraag 76](#vraag-76)
- [Vraag 77](#vraag-77)
- [Vraag 78](#vraag-78)
- [Vraag 79](#vraag-79)
- [Vraag 80](#vraag-80)
- [Vraag 81](#vraag-81)
- [Vraag 82](#vraag-82)
- [Vraag 83](#vraag-83)
- [Vraag 84](#vraag-84)
- [Vraag 85](#vraag-85)
- [Vraag 86](#vraag-86)
- [Vraag 87](#vraag-87)
- [Vraag 88](#vraag-88)
- [Vraag 89](#vraag-89)
- [Vraag 90](#vraag-90)
- [Vraag 91](#vraag-91)
- [Vraag 92](#vraag-92)
- [Vraag 93](#vraag-93)
- [Vraag 94](#vraag-94)
- [Vraag 95](#vraag-95)
- [Vraag 96](#vraag-96)
- [Vraag 97](#vraag-97)
- [Vraag 98](#vraag-98)
- [Vraag 99](#vraag-99)
- [Vraag 100](#vraag-100)
- [Vraag 101](#vraag-101)
- [Vraag 102](#vraag-102)
- [Vraag 103](#vraag-103)
- [Vraag 104](#vraag-104)
- [Vraag 105](#vraag-105)
- [Vraag 106](#vraag-106)
- [Vraag 107](#vraag-107)
- [Vraag 108](#vraag-108)
- [Vraag 109](#vraag-109)
- [Vraag 110](#vraag-110)
- [Vraag 111](#vraag-111)
- [Vraag 112](#vraag-112)
- [Vraag 113](#vraag-113)
- [Vraag 114](#vraag-114)
- [Vraag 115](#vraag-115)
- [Vraag 116](#vraag-116)
- [Vraag 117](#vraag-117)
- [Vraag 118](#vraag-118)
- [Vraag 119](#vraag-119)
- [Vraag 120](#vraag-120)
- [Vraag 121](#vraag-121)
- [Vraag 122](#vraag-122)
- [Vraag 123](#vraag-123)
- [Vraag 124](#vraag-124)
- [Vraag 125](#vraag-125)
- [Vraag 126](#vraag-126)
- [Vraag 127](#vraag-127)
- [Vraag 128](#vraag-128)
- [Vraag 129](#vraag-129)
- [Vraag 130](#vraag-130)
- [Vraag 131](#vraag-131)
- [Vraag 132](#vraag-132)
- [Vraag 133](#vraag-133)
- [Vraag 134](#vraag-134)
- [Vraag 135](#vraag-135)
- [Vraag 136](#vraag-136)
- [Vraag 137](#vraag-137)
- [Vraag 138](#vraag-138)
- [Vraag 139](#vraag-139)
- [Vraag 140](#vraag-140)
- [Vraag 141](#vraag-141)
- [Vraag 142](#vraag-142)
- [Vraag 143](#vraag-143)
- [Vraag 144](#vraag-144)
- [Vraag 145](#vraag-145)
- [Vraag 146](#vraag-146)
- [Vraag 147](#vraag-147)
- [Vraag 148](#vraag-148)
- [Vraag 149](#vraag-149)
- [Vraag 150](#vraag-150)
- [Vraag 151](#vraag-151)
- [Vraag 152](#vraag-152)
- [Vraag 153](#vraag-153)
- [Vraag 154](#vraag-154)
- [Vraag 155](#vraag-155)
- [Vraag 156](#vraag-156)
- [Vraag 157](#vraag-157)
- [Vraag 158](#vraag-158)
- [Vraag 159](#vraag-159)
- [Vraag 160](#vraag-160)
- [Vraag 161](#vraag-161)
- [Vraag 162](#vraag-162)
- [Vraag 163](#vraag-163)
- [Vraag 164](#vraag-164)
- [Vraag 165](#vraag-165)
- [Vraag 166](#vraag-166)
- [Vraag 167](#vraag-167)
- [Vraag 168](#vraag-168)
- [Vraag 169](#vraag-169)
- [Vraag 170](#vraag-170)
- [Vraag 171](#vraag-171)
- [Vraag 172](#vraag-172)
- [Vraag 173](#vraag-173)
- [Vraag 174](#vraag-174)
- [Vraag 175](#vraag-175)

### Vraag 1
**Vraag:** Bevat mijn paspoortnummer het cijfer ‘0’ of de letter ’O’?

**Antwoord:**
De letter ‘O’ komt in het Nederlandse paspoortnummer niet voor. Het gaat dus altijd om het cijfer ‘0’. Dit geldt ook voor het nummer op uw identiteitskaart.

#### Paspoortnummer invullen
Let er goed op dat het dus altijd gaat om het cijfer ‘0’ wanneer u uw paspoortnummer invult.

Bijvoorbeeld bij:

- een visumaanvraag;

- de aanvraag van een ESTA-reistoestemming (elektronische reistoestemming voor de Verenigde Staten van Amerika);

- het boeken van een reis;

- het online inchecken met een vliegticket.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/bevat-mijn-paspoortnummer-het-cijfer-0-of-de-letter-o)

### Vraag 2
**Vraag:** Bij welke organisaties kan ik een Woo-verzoek indienen?

**Antwoord:**
U kunt een Woo-verzoek sturen naar overheidsorganisaties.

#### Naar deze organisaties kunt u een Woo-verzoek sturen
U kunt de volgende organisaties een Woo-verzoek sturen:

- de Rijksoverheid, bijvoorbeeld een ministerie:

- Algemene Zaken (AZ)

- Asiel en Migratie (AenM)

- Binnenlandse Zaken en Koninkrijksrelaties (BZK)

- Buitenlandse Zaken (BZ)

- Defensie

- Economische Zaken (EZ)

- Financiën

- Infrastructuur en Waterstaat (IenW)

- Justitie en Veiligheid (JenV)

- Klimaat en Groene Groei (KGG)

- Landbouw, Visserij, Voedselzekerheid en Natuur (LVVN)

- Onderwijs, Cultuur en Wetenschap (OCW)

- Sociale Zaken en Werkgelegenheid (SZW)

- Volksgezondheid, Welzijn en Sport (VWS)

- Volkshuisvesting en Ruimtelijke Ordening (VRO)

- gemeenten;

- provincies;

- waterschappen;

- organisaties zoals de Eerste en Tweede Kamer, de Raad van State, de Nationale ombudsman, de Raad voor de Rechtspraak, de Algemene Rekenkamer.

Soms vallen andere organisaties ook onder de Wet open overheid.

**Bron:** [Rijksoverheid](https://www.rijksoverheid.nl/onderwerpen/wet-open-overheid-woo/vraag-en-antwoord/waar-woo-verzoek-indienen)

### Vraag 3
**Vraag:** Binnen welke termijn stuurt de overheid een antwoord op mijn brief of e-mail?

**Antwoord:**
Als u een brief naar een overheidsorganisatie stuurt, krijgt u binnen 2 tot 3 weken een reactie. Kan uw brief niet binnen 3 weken worden afgehandeld? Dan krijgt u binnen die 3 weken een behandelingsbericht. In het bericht staat waarom directe afhandeling niet lukt en wanneer u uw antwoord kunt verwachten.

#### E-mail
Als u een e-mail stuurt, kijkt de overheidsorganisatie eerst of uw vraag eenvoudig of ingewikkeld is. Eenvoudige vragen gaan over bekende feiten of procedures. Bijvoorbeeld openingstijden, parkeerregels en vergunningprocedures. Op deze vragen moet binnen 2 werkdagen antwoord volgen. Antwoorden op ingewikkelde vragen of verzoeken duren vaak langer. In ieder geval hoort u binnen 10 werkdagen wanneer u antwoord krijgt.

#### Niet altijd een reactie
Niet op elke brief ontvangt u een reactie. De overheidsorganisatie hoeft niet te reageren als het gaat om:

- brieven die u ter kennisneming stuurt;

- brieven die een vervolg zijn op eerdere correspondentie;

- brieven in een lopende procedure.

**Bron:** [Rijksoverheid](https://www.rijksoverheid.nl/onderwerpen/kwaliteit-en-integriteit-overheidsinstanties/vraag-en-antwoord/binnen-welke-termijn-stuurt-de-overheid-een-antwoord-op-mijn-brief-of-e-mail)

### Vraag 4
**Vraag:** Eigen overlijden: wat moet ik regelen voordat ik overlijd?

**Antwoord:**
U wilt uw overlijden goed voorbereiden. Bijvoorbeeld voor later. Of als u weet dat u niet lang meer leeft. U kunt een testament laten maken bij de notaris. En opschrijven welke behandelingen u (niet) wilt. Dat doet u in een wilsverklaring. Ook kunt u alvast nadenken over uw begrafenis of crematie.

Wilt u weten wat u als nabestaande moet regelen als een dierbare overlijdt? Vul dan de vragen in van Overlijden: wat moet ik regelen?

**Bron:** [Rijksoverheid](https://www.rijksoverheid.nl/onderwerpen/overlijden/vraag-en-antwoord/overlijden-hoe-bereid-ik-me-voor-op-mijn-eigen-overlijden)

### Vraag 5
**Vraag:** Gaat Nederland de zomertijd en wintertijd afschaffen?

**Antwoord:**
De omschakeling tussen de zomertijd en wintertijd is vastgelegd in Europese regels. De Europese Commissie heeft in 2018 voorgesteld om deze omschakeling af te schaffen. Dit voorstel heeft het niet gehaald door onvoldoende steun vanuit de EU-lidstaten. Nederland houdt de winter- en zomertijd totdat daar meer duidelijkheid over is.

#### Voordelen en nadelen afschaffen zomer- en wintertijd niet duidelijk
Het kabinet vindt dat de Europese Commissie nog niet duidelijk heeft gemaakt wat de voor- en nadelen van de afschaffing zijn. Daarvoor is een uitgebreide beoordeling van de effecten door de Europese Commissie nodig. Deze beoordeling volgt nog, en het kabinet ziet dit als een belangrijke volgende stap voor een definitief standpunt.

#### Nederlands onderzoek geeft geen duidelijk beeld
Uit Nederlands onderzoek uit 2018 en 2019 komt geen eenduidig beeld naar voren als het gaat om een Nederlandse voorkeur voor één van de 3 tijdsystemen:

- het huidige systeem met een omschakeling tussen zomertijd en wintertijd;

- een permanente wintertijd;

- een permanente zomertijd.

Een onafhankelijk onderzoeksbureau heeft een representatieve groep Nederlanders gevraagd hoe zij over de afschaffing van de zomer- en wintertijd denken. Daarnaast heeft dit bureau interviews gehouden met verschillende vertegenwoordigers van de samenleving en het bedrijfsleven. Het kabinet heeft aan bioritme-experts hun mening over de zomer- en wintertijd gevraagd.

#### Opties voor winter- en zomertijd
De klok 2 keer per jaar blijven verzetten

Er verandert dan niets ten opzichte van nu. Op 21 juni komt de zon dan om 05.20 uur op. En gaat rond 22.00 uur weer onder. Op 21 december komt de zon dan om 8.45 uur op en gaat om 16.30 uur weer onder.

Omschakelen naar ‘altijd zomertijd'

In de zomer verandert er dan niets. Op 21 juni komt de zon dan om 05.20 op. En gaat rond 22.00 uur weer onder. In de winter wordt het dan een uur later licht. En gaat de zon een uur later onder. Op 21 december komt de zon dan om 09.45 uur op (in plaats van om 08.45 uur) en gaat om 17.30 uur weer onder (in plaats van 16.30 uur).

Omschakelen naar ‘altijd wintertijd'

In de winter verandert er dan niets. Op 21 december komt de zon dan om 08.45 op. En gaat rond 16.30 uur weer onder. In de zomer wordt het dan een uur eerder licht. En gaat de zon een uur eerder onder. Op 21 juni komt de zon dan om 04.20 uur op (in plaats van 05.20 uur) en gaat om 21.00 uur weer onder (in plaats van 22.00 uur).

**Bron:** [Rijksoverheid](https://www.rijksoverheid.nl/onderwerpen/zomertijd-wintertijd/vraag-en-antwoord/afschaffen-zomertijd-wintertijd)

### Vraag 6
**Vraag:** Geldt de identificatieplicht ook voor minderjarigen?

**Antwoord:**
Toezichthouders of opsporingsambtenaren kunnen minderjarigen naar een identiteitsbewijs vragen. Maar kinderen jonger dan 14 jaar hebben geen identificatieplicht. Er zijn 2 uitzonderingen: in de zorg en in het openbaar vervoer.

#### Geen identificatieplicht voor kinderen tot 14 jaar
Kinderen tot 14 jaar hoeven zich niet te kunnen identificeren. Ook ouders zijn niet verplicht om identiteitsbewijzen te tonen van hun kinderen tot 14 jaar.

#### Identificatieplicht in openbaar vervoer en zorg
In het openbaar vervoer geldt een identificatieplicht bij personen vanaf 12 jaar bij reizen zonder geldig vervoersbewijs of bij belemmering van de controle van vervoerbewijzen. Bij andere overtredingen geldt een identificatieplicht bij personen vanaf 14 jaar.

In de zorg is altijd een legitimatiebewijs nodig. Anders dan de algemene identificatieplicht is er in de zorg geen leeftijdsgrens. De identificatieplicht geldt vanaf de geboorte.

**Bron:** [Rijksoverheid](https://www.rijksoverheid.nl/onderwerpen/identificatieplicht/vraag-en-antwoord/geldt-de-identificatieplicht-ook-voor-minderjarigen)

### Vraag 7
**Vraag:** Geldt het verbod ook op Bonaire, Sint Eustatius en Saba als bijzondere gemeenten van Nederland?

**Antwoord:**
Het gedeeltelijk verbod op gezichtsbedekkende kleding geldt niet op Bonaire, Sint Eustatius en Saba omdat dit niet in de wet is opgenomen. Op Aruba, Curaçao en Sint Maarten geldt het verbod ook niet.

**Bron:** [Rijksoverheid](https://www.rijksoverheid.nl/onderwerpen/gezichtsbedekkende-kleding-in-de-media-boerkaverbod/vraag-en-antwoord/geldt-het-verbod-ook-op-bonaire-sint-eustatius-en-saba-als-bijzondere-gemeenten-van-nederland)

### Vraag 8
**Vraag:** Geldt het verbod op gezichtsbedekkende kleding in al het openbaar vervoer?

**Antwoord:**
Het verbod op gezichtsbedekkende kleding geldt in metro’s, treinen, trams en bussen van het openbaar vervoer. In taxi’s, belbussen en (veer)boten geldt het verbod niet.

Taxi’s, belbussen, boten en veerboten vallen volgens de wet niet onder het openbaar vervoer. Dat staat in artikel 1 van de Wet personenvervoer 2000. Dit artikel beschrijft het openbaar vervoer als: ‘het voor een ieder openstaand personenvervoer volgens een dienstregeling met een auto, bus, trein, metro, tram of een via een geleidesysteem voortbewogen voertuig’.

**Bron:** [Rijksoverheid](https://www.rijksoverheid.nl/onderwerpen/gezichtsbedekkende-kleding-in-de-media-boerkaverbod/vraag-en-antwoord/geldt-het-verbod-op-gezichtsbedekkende-kleding-in-het-openbaar-vervoer)

### Vraag 9
**Vraag:** Geldt het verbod op gezichtsbedekkende kleding in alle onderwijsinstellingen?

**Antwoord:**
Het verbod op gezichtsbedekkende kleding geldt voor alle onderwijsinstellingen die erkend zijn door de overheid. Of geld ontvangen vanuit de overheid.

#### Overzicht onderwijsinstellingen waar het verbod geldt
Onderwijsinstellingen die de overheid erkent of die geld krijgen van de overheid zijn:

- scholen voor basisonderwijs;

- scholen voor speciaal (basis)onderwijs;

- scholen voor voortgezet onderwijs;

- mbo-instellingen;

- hbo-instellingen en universiteiten;

- pabo-instellingen;

- instellingen voor particulier voortgezet algemeen volwassenenonderwijs (vavo).

Verbod geldt ook op het terrein en buiten schooltijden

Op de terreinen van deze onderwijslocaties mag u geen gezichtsbedekkende kleding dragen. Het terrein is het stuk grond dat bij de onderwijsinstelling hoort. Zoals het schoolplein. Het verbod geldt ook buiten schooltijden. Dus ook als in het gebouw geen onderwijs wordt gegeven. Bijvoorbeeld als het schoolgebouw buiten schooltijden is verhuurd aan een andere organisatie.

Verbod geldt voor iedereen

Het verbod op gezichtsbedekkende kleding geldt voor iedereen, zoals leerkrachten, leerlingen, ouders en andere bezoekers in en rondom het schoolgebouw. Twijfelt u of u met gezichtsbedekkende kleding een onderwijsgebouw in mag? Neem dan contact op met de onderwijsinstelling voor meer informatie.

**Bron:** [Rijksoverheid](https://www.rijksoverheid.nl/onderwerpen/gezichtsbedekkende-kleding-in-de-media-boerkaverbod/vraag-en-antwoord/geldt-het-verbod-op-gezichtsbedekkende-kleding-in-alle-onderwijsinstellingen)

### Vraag 10
**Vraag:** Geldt het verbod op gezichtsbedekkende kleding in alle overheidsinstellingen?

**Antwoord:**
Ja. U mag geen gezichtsbedekkende kleding dragen in en rondom gebouwen van de overheid zoals gemeentehuizen, politiebureaus en ministeries.

De belangrijkste overheidsinstanties waar u geen gezichtsbedekkende kleding mag dragen:

- ministeries;

- gemeente- en provinciehuizen;

- politiebureaus, rechtbanken en gevangenissen;

- Eerste en Tweede kamer;

- De Immigratie en Naturalisatiedienst (IND);

- de Gemeentelijke gezondheidsdienst (GGD);

- Publiekrechtelijk ingestelde zelfstandige bestuursorganen (zbo’s) zoals:

- Centraal Orgaan opvang asielzoekers (COA);

- Koninklijke Bibliotheek;

- het Centraal Bureau Rijvaardigheidsbewijzen (CBR);

- College voor de Rechten van de Mens.

Wilt u meer weten? Kijk in het zbo-register welk zbo een publiekrechtelijk zbo is.

Ook op de terreinen die bij deze overheidsgebouwen horen, mag u geen gezichtsbedekkende kleding dragen. Het terrein is het stuk grond dat bij een overheidsgebouw hoort.

De Rijksoverheid heeft een instructie voor beveiligers van rijkskantoren. Hierin staat wat er van beveiligers wordt verwacht als iemand met gezichtsbedekkende kleding in of rond een gebouw van de Rijksoverheid is.

#### Stichtingen en verenigingen in het publieke domein
Het verbod geldt niet voor stichtingen en verenigingen die een voorziening aanbieden met behulp van een subsidie van de overheid. Bijvoorbeeld musea, zwembaden en openbare bibliotheken.

#### Gezichtsbedekkende kleding in een gebouw
Neem contact op met de organisatie of u met gezichtsbedekkende kleding het gebouw in mag.

#### Als het gebouw in gebruik is door meerdere organisaties
Soms komt het voor dat een gebouw door meerdere organisaties wordt gebruikt. Bijvoorbeeld particuliere instellingen waar het verbod niet geldt. In deze gevallen geldt het verbod vanaf de ingang van de overheidsinstelling.

#### Als het overheidsgebouw wordt verhuurd
Bij de verhuur van een overheidsgebouw aan partijen die geen taak van de overheid uitvoeren, geldt het verbod niet.

**Bron:** [Rijksoverheid](https://www.rijksoverheid.nl/onderwerpen/gezichtsbedekkende-kleding-in-de-media-boerkaverbod/vraag-en-antwoord/geldt-het-verbod-op-gezichtsbedekkende-kleding-in-alle-overheidsinstellingen)

### Vraag 11
**Vraag:** Geldt het verbod op gezichtsbedekkende kleding in alle zorginstellingen?

**Antwoord:**
In en rondom gebouwen van de zorg mag u geen kleding dragen die uw gezicht onherkenbaar maakt, zoals een integraalhelm of boerka.

Gezichtsbedekkende kleding is wel toegestaan in kamers en vertrekken waar patiënten en cliënten voor onbepaalde tijd verblijven. De overheid ziet deze ruimtes als privéruimtes van cliënten en patiënten.

#### Belangrijkste zorginstellingen met verbod op gezichtsbedekkende kleding
De belangrijkste zorginstellingen waar u geen gezichtsbedekkende kleding meer mag dragen zijn:

- ziekenhuizen;

- praktijken van fysiotherapeuten;

- huisartspraktijken;

- tandartsen;

- apotheken

- ruimtes waar kinderen inentingen krijgen tegen infectieziekten uit het Rijksvaccinatieprogramma, zoals bijvoorbeeld sporthallen.

Ook op de terreinen van deze zorginstellingen mag u geen gezichtsbedekkende kleding meer dragen. Het terrein is het stuk grond dat bij de zorginstelling hoort. Bijvoorbeeld de ruimte rondom een ziekenhuis.

#### Gezichtsbedekkende kleding in een gebouw
Neem contact op met de organisatie of u met gezichtsbedekkende kleding het gebouw in mag.

#### Gezichtsbedekkende kleding wel toegestaan bij langdurig verblijf
Gezichtsbedekkende kleding is wel toegestaan voor patiënten, cliënten en hun bezoekers in kamers en vertrekken (residentiële ruimtes) van zorginstellingen waar de patiënt of cliënt voor onbepaalde tijd verblijft. Dit is een verpleeghuis of een zorginstelling waar mensen hun hele leven of in de laatste fase van hun leven verblijven. Deze instelling is daarmee hun thuis.

De overheid ziet deze residentiële ruimtes als de privéruimtes van patiënten of cliënten. In de gemeenschappelijke ruimtes die deze patiënten gebruiken, mag de zorginstelling bepalen of gezichtsbedekkende daar ook wordt toegestaan. Bijvoorbeeld in de gezamenlijke huiskamers of keukens.

**Bron:** [Rijksoverheid](https://www.rijksoverheid.nl/onderwerpen/gezichtsbedekkende-kleding-in-de-media-boerkaverbod/vraag-en-antwoord/geldt-het-verbod-op-gezichtsbedekkende-kleding-in-alle-zorginstellingen)

### Vraag 12
**Vraag:** Heb ik een burgerservicenummer (bsn) nodig om een bankrekening te openen?

**Antwoord:**
Als u in Nederland belasting betaalt, dan heeft u een burgerservicenummer nodig om een bankrekening te openen. De bank vraagt u daarom om een identiteitsbewijs waarop uw bsn staat als u een rekening opent. Bijvoorbeeld een paspoort of identiteitskaart.

#### Gegevens aan Belastingdienst leveren
Betaalt u in Nederland belasting? Dan moet uw bank gegevens aan de Belastingdienst leveren. Bijvoorbeeld om uw vermogen, ontvangen of betaalde rente of lopende leningen te controleren.

De bank moet bij aanlevering van die gegevens aan de Belastingdienst uw bsn vermelden. De bank vraagt daarom om uw bsn.

#### Geen bsn op identiteitsbewijs
Staat er geen bsn op uw paspoort of identiteitsbewijs? Vraag dan bij uw gemeente een uittreksel aan met uw bsn erop.

**Bron:** [Rijksoverheid](https://www.rijksoverheid.nl/onderwerpen/privacy-en-persoonsgegevens/vraag-en-antwoord/heb-ik-een-burgerservicenummer-bsn-nodig-om-een-bankrekening-te-openen)

### Vraag 13
**Vraag:** Hebben statushouders voorrang op een sociale huurwoning?

**Antwoord:**
Een gemeente bepaalt zelf welke mensen recht hebben op voorrang bij een sociale huurwoning. Zoals mensen die mantelzorg krijgen of uit een GGZ-instelling komen. Asielzoekers die een verblijfsvergunning krijgen horen sinds 1 juli 2017 niet meer automatisch bij de groep die voorrang krijgt als een gemeente een huisvestingsverordening heeft.

#### Verdeling statushouders
Gemeenten hebben de taak om mensen met een verblijfsvergunning woonruimte te geven. De verdeling van statushouders bepaalt de Rijksoverheid elk half jaar en is afhankelijk van hoeveel mensen er in de gemeente wonen.

**Bron:** [Rijksoverheid](https://www.rijksoverheid.nl/onderwerpen/asielbeleid/vraag-en-antwoord/hebben-vergunninghouders-voorrang-bij-het-toewijzen-van-een-sociale-huurwoning)

### Vraag 14
**Vraag:** Heeft mijn kind een eigen paspoort of identiteitskaart nodig?

**Antwoord:**
Kinderen hebben een eigen paspoort of identiteitskaart (ID-kaart) nodig als ze naar het buitenland reizen. Zij moeten zich kunnen legitimeren als ze naar het buitenland reizen. Maar ook als zij zorg nodig hebben.

#### Eigen reisdocument voor kind dat naar buitenland gaat
Als uw kind met of zonder u naar het buitenland reist, moet uw kind een geldig paspoort of identiteitskaart hebben. Dit geldt voor elk land van bestemming, ongeacht de leeftijd van uw kind. Het paspoort is in alle landen te gebruiken als geldig reisdocument voor uw kind. In sommige landen kan uw kind met een identiteitskaart reizen. Het paspoort en de identiteitskaart voor personen jonger dan 18 jaar zijn 5 jaar geldig.

Herkenbare pasfoto

Let erop dat de foto op het reisdocument van uw kind goedgelijkend is. Dit betekent dat uw kind goed te herkennen is op de foto. Dit speelt vooral bij jonge kinderen die in korte tijd sterk veranderen. Als de pasfoto niet meer goedgelijkend is, kunt u problemen krijgen bij een grenscontrole.

#### Eigen identiteitsbewijs voor de zorg
Iedereen die zorg nodig heeft, moet zich kunnen legitimeren. Dat geldt voor iedereen, dus ook voor minderjarigen jonger dan 14 jaar. De identificatieplicht geldt vanaf de geboorte.

#### Toestemming ouder(s)* bij aanvragen paspoort of identiteitskaart
Leeftijd
Toestemming van (beide) ouder(s)*

Kinderen tot 12 jaar
voor ID-kaart en paspoort

Kinderen tot 18 jaar
voor paspoort

* Afhankelijk van welke ouder het ouderlijk gezag heeft.

#### Zelf meegaan of schriftelijke toestemming
U kunt zelf meegaan naar het gemeentehuis. Neem in dat geval uw identiteitsbewijs mee. U kunt ook schriftelijk toestemming geven. Dit doet u door een toestemmingsverklaring te ondertekenen. En een kopie van uw identiteitsbewijs toe te voegen. Informeer bij uw gemeente naar de toestemmingsverklaring, zodat u alle benodigde documenten naar de aanvraag meeneemt.

Soms heeft iemand anders dan de ouder gezag over het kind, dit noemen we een gezaghebber. Dan is toestemming van de gezaghebber nodig in plaats van die van de ouder(s). In zo'n geval moet de gezaghebber meegaan bij de aanvraag of schriftelijke toestemming geven.

#### 1 van de ouders geeft geen toestemming
Soms geeft een ouder die het gezag heeft geen toestemming voor de aanvraag van een paspoort of identiteitskaart. In dat geval kunt u (als andere ouder) vervangende toestemming vragen aan de kinderrechter. Deze toestemming vraagt u aan bij de rechtbank in het arrondissement waar de woonplaats van uw kind onder valt. Heeft de andere ouder geen gezag, dan is diens toestemming niet nodig.

#### Intrekken toestemming
Het kan voorkomen dat u uw toestemming voor het reisdocument van uw kind wilt intrekken. Bijvoorbeeld bij (het vermoeden van) kindontvoering. U kunt uw toestemming intrekken zolang het reisdocument in gebruik is. Neem voor meer informatie en advies contact op met het Centrum Internationale Kinderontvoering.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/heeft-mijn-kind-een-eigen-paspoort-of-identiteitskaart-nodig)

### Vraag 15
**Vraag:** Het lukt me niet om in te loggen via European login. Wat kan ik doen?

**Antwoord:**
U wilt online uw zaken regelen bij een overheidsorganisatie in een land binnen de Europese Economische Ruimte, maar het inloggen gaat steeds mis. Dit kan verschillende oorzaken hebben. Met deze tips kunt u de meeste problemen en foutmeldingen eenvoudig zelf oplossen.

Inloggen lukt niet: lees de tips

- Gebruik een andere (standaard) browser

Inloggen via European login werkt niet altijd even goed in elke browser. Probeer van browser te wisselen.

- Sluit alle openstaande internetpagina’s

Open opnieuw een browser en probeer in te loggen.

- Verander de internetverbinding

Schakel van wifi naar 4G/5G of van 4G/5G naar wifi.

- Verwijder cookies en browsergeschiedenis

Verwijder de cookies en de browsergeschiedenis in de browser die u gaat gebruiken. Dit doet u via de instellingen van uw browser.

- Incognitovenster

Probeer via een incognitovenster in te loggen.

- Sneller inloggen

Probeer tijdens het inloggen alles zo snel mogelijk achter elkaar uit te voeren.

Problemen met inloggen met DigiD of eHerkenning?

Probeert u met DigiD of eHerkenning in te loggen bij een overheidsorganisatie in een andere lidstaat? Neem dan contact op met de helpdesk van DigiD of van eHerkenning.

Foutmelding op de website van de overheidsorganisatie in een andere EER-lidstaat?

Neem contact op met die website.

Kunt u nog steeds niet inloggen?

Heeft u alle tips opgevolgd en lukt het nog steeds niet om in te loggen? Dan kunt u een e-mail sturen naar eidas@logius.nl met daarin de volgende informatie:

- Geef aan of u DigiD of eHerkenning gebruikt.

- Geef aan bij welke overheidsorganisatie u probeert in te loggen en stuur de url mee.

- Maak schermafbeeldingen van de inlogstappen en stuur deze als bijlage mee in de e-mail. Dit begint bij het keuzescherm voor inloggen bij de overheidsorganisatie. Het laatste scherm is waar u de foutmelding krijgt. Zorg dat de url goed zichtbaar is op de schermafbeeldingen.

- Omschrijf tijdens welke stap van het inloggen u de foutmelding ziet en vermeld het tijdstip van de foutmelding.

**Bron:** [Rijksoverheid](https://www.rijksoverheid.nl/onderwerpen/inloggen-europese-economische-ruimte/vraag-en-antwoord/tips-bij-problemen-met-europees-inloggen)

### Vraag 16
**Vraag:** Hoe bescherm ik mijn bedrijf tegen identiteitsfraude?

**Antwoord:**
U kunt uw bedrijf beschermen tegen identiteitsfraude door zorgvuldig om te gaan met persoonlijke gegevens en bedrijfsgegevens. Controleer altijd de identiteit van uw klanten en uw medewerkers.

#### Identiteitsfraude voorkomen
Er zijn verschillende maatregelen die u kunt nemen om identiteitsfraude bij uw bedrijf tegen te gaan. De belangrijkste zijn:

- regels opstellen voor het bewaren en weggooien van documenten;

- gevoelige documenten goed opbergen;

- alleen medewerkers die de documenten echt nodig hebben, toegang geven;

- uw medewerkers informeren over de risico’s van fraude.

Voor meer informatie over het digitaal veiliger maken van uw bedrijf kunt u terecht bij de Kamer van Koophandel.

#### Naleving identificatieplicht
Als werkgever bent u verplicht om de identiteit van uw medewerkers vast te stellen. Zowel van de binnenlandse als buitenlandse medewerkers. Dit is belangrijk om identiteitsfraude, premiefraude en belastingfraude tegen te gaan. Ook voorkomt u hiermee illegale tewerkstelling van vreemdelingen: mensen die niet de Nederlandse nationaliteit bezitten.

#### Direct actie ondernemen bij identiteitsfraude
Worden er binnen uw bedrijf of instelling persoonsgegevens van iemand misbruikt? U kunt dan aangifte doen bij de politie. Ook kunt u de identiteitsfraude melden bij het Centraal Meldpunt Identiteitsfraude (CMI). Het CMI biedt hulp en advies om verdere fraude met persoonsgegevens te stoppen.

**Bron:** [Rijksoverheid](https://www.rijksoverheid.nl/onderwerpen/identiteitsfraude/vraag-en-antwoord/hoe-bescherm-ik-mijn-bedrijf-tegen-identiteitsfraude)

### Vraag 17
**Vraag:** Hoe dien ik een Woo-verzoek in?

**Antwoord:**
U mag informatie opvragen over wat de overheid doet en waarom. Veel informatie is openbaar. Dat staat in de Wet open overheid (Woo). U stuurt een Woo-verzoek naar de organisatie waarvan u informatie wilt hebben. Geef zo precies mogelijk aan wat u wilt weten. Dan kan de overheid u sneller en beter helpen.

#### Verzoek indienen
Stuur uw Woo-verzoek naar de overheidsorganisatie die de informatie heeft die u zoekt. Dit kan mondeling, per brief of per e-mail. U kunt uw informatievraag ook stellen aan de Woo-contactpersoon van de organisatie. In de Woo-index vindt u de contactgegevens per organisatie. Weet u niet bij welke organisatie u moet zijn? Neem dan contact op met Informatie Rijksoverheid.

#### Verzoek toelichten
Geef bij uw Woo-verzoek de volgende informatie:

- Het onderwerp:

- Beschrijf het onderwerp waarover u informatie wilt hebben zo nauwkeurig mogelijk. Het helpt de overheidsorganisatie als u goed uitlegt wat u wilt weten en waarom.

- Of u op zoek bent naar specifieke documenten, bijvoorbeeld:

- Een bepaald rapport, memo of besluit.

- Over hoe en waarom de overheid een besluit heeft genomen.

- Communicatie binnen de organisatie of met anderen.

- Over welke periode u informatie wilt ontvangen.

Het is handig als u bij uw verzoek ook uw telefoonnummer doorgeeft: misschien heeft de Woo-contactpersoon nog vragen. Een telefonische toelichting kan helpen bij een goede en snelle afhandeling van uw Woo-verzoek.

#### Woo-formulier
Sommige overheidsorganisaties hebben een speciaal Woo-formulier. Maak daar vooral gebruik van. Dan kan de overheid u vaak sneller en beter helpen. Er wordt gewerkt aan een algemeen Woo-formulier voor de hele overheid.

**Bron:** [Rijksoverheid](https://www.rijksoverheid.nl/onderwerpen/wet-open-overheid-woo/vraag-en-antwoord/hoe-dien-ik-een-woo-verzoek-in)

### Vraag 18
**Vraag:** Hoe geef ik een veilige kopie van mijn identiteitsbewijs mee aan iemand die ik wil machtigen om voor mij te stemmen?

**Antwoord:**
Wilt u een andere kiezer machtigen om voor u te stemmen? Dan moet die persoon uw stempas en een kopie van uw identiteitsbewijs meenemen naar het stembureau. Dat mag ook een goed leesbare afbeelding van uw identiteitsbewijs zijn op een smartphone of tablet.

#### Veilige kopie maken met KopieID-app
Met de KopieID-app van de Rijksoverheid maakt u veilig een kopie.

U kunt dan:

- uw foto onzichtbaar maken;

- uw burgerservicenummer (bsn) onleesbaar maken;

- een watermerk toevoegen met de datum en het doel van de kopie.

Deze gegevens moet u wél laten staan:

- uw naam;

- geboortedatum;

- handtekening;

- ‘geldig tot’-datum van uw document.

KopieID-app downloaden

De app is gratis. Download de KopieID-app in de Apple App Store of Google Play Store. De app is van de Rijksoverheid.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/veilige-kopie-identiteitsbewijs-voor-gemachtigde)

### Vraag 19
**Vraag:** Hoe herken ik identiteitsfraude?

**Antwoord:**
Fraudeurs die identiteitsfraude plegen, misbruiken vaak persoonlijke gegevens van anderen. Ze kunnen bijvoorbeeld uit iemands naam een lening aanvragen. U kunt identiteitsfraude aan een aantal signalen herkennen.

#### Signalen van fraude met (kopie) paspoort, rijbewijs of ID-kaart
- Er staan rekeningen, leningen, creditcards of woonruimten op uw naam. Maar u wist van niets. U ontvangt dan rekeningen van bijvoorbeeld een telefoonmaatschappij of andere organisatie waar u zelf geen contract bij heeft afgesloten.

- U ontvangt boze berichten van mensen die u als oplichter zien. Bijvoorbeeld omdat u hen via een online marktplaats zou hebben opgelicht.

- U moet op verhoor komen, omdat de politie u als verdachte ziet.

- U wordt aangehouden bij een grensovergang of bij controle door de politie.

#### Signalen van fraude met DigiD
- U ziet 1 of meer onbekende werkgevers op pensioen- of belastingoverzichten staan.

- U ontdekt op mijn.overheid.nl dat uw gegevens bij de overheid zijn gewijzigd.

- Nadat u heeft ingelogd op www.digid.nl ziet u in uw gebruikshistorie dat er is ingelogd op een moment dat u dat niet heeft gedaan.

- U krijgt geen uitkering, omdat er al een uitkering op uw naam staat. Maar u wist van niets.

- U staat onder een ander adres ingeschreven bij de gemeente. Terwijl u dit nooit heeft gewijzigd.

#### Signalen van fraude met openbare gegevens
- U ontvangt brieven van advocaten of incassobureaus en gerechtsdeurwaarders over schulden waar u niets van weet.

- U ontvangt rekeningen of ontvangstbevestigingen voor goederen of diensten. Maar u heeft deze niet besteld.

- Op uw bankafschriften of creditcardoverzichten staan uitgaven die u niet herkent.

- U kunt geen lening krijgen omdat er een signalering op uw naam staat bij het BKR.

#### Signalen overige fraude
- Op social media staan profielen van u waar u niets van weet. En die u niet zelf heeft aangemaakt.

- Er staan bestanden op uw computer waar u niets van weet.

- Uw contacten ontvangen e-mails van u die u niet zelf heeft verstuurd.

**Bron:** [Rijksoverheid](https://www.rijksoverheid.nl/onderwerpen/identiteitsfraude/vraag-en-antwoord/hoe-herken-ik-identiteitsfraude)

### Vraag 20
**Vraag:** Hoe hoog is de maximale energieprestatievergoeding (EPV) van mijn huurwoning?

**Antwoord:**
Hoe hoog de energieprestatievergoeding (EPV) is die u aan uw verhuurder betaalt, hangt af van de isolatie van uw woning en de zonnepanelen. Meer isolatie en meer zonnepanelen betekent een hogere EPV. De EPV geldt alleen bij woningen die heel energiezuinig zijn.

#### EPV stimuleert energiezuinig maken huurwoningen
De EPV is bedoeld om de bouw of renovatie naar heel energiezuinige woningen aantrekkelijker te maken voor verhuurders. Als verhuurders hun woningen heel energiezuinig maken, verdienen zij die investering stap voor stap terug via de EPV.

Voor huurders is het prettig dat hun woning geen gas gebruikt en energie opwekt via zonnepanelen. Zo hebben zij geen last van schommelende gasprijzen en verbruiken ze weinig energie.

#### Rapport energieprestatievergoeding
Heeft de verhuurder uw woning zeer energiezuinig gemaakt? En wekt uw woning veel energie op, bijvoorbeeld met zonnepanelen? Dan mag hij met u hiervoor een vergoeding afspreken: de EPV.

Uw verhuurder moet dan een deskundige laten bepalen hoeveel energie er nodig is om uw woning te verwarmen bij gemiddeld gebruik in een jaar met een normale winter. Dit heet de warmtevraag. Hoe beter de isolatie, hoe lager de warmtevraag en hoe hoger de EPV. Uw verhuurder moet u het rapport van die deskundige laten zien.

#### Huurovereenkomst vóór 1 oktober 2023
Ging uw huurovereenkomst in vóór 1 oktober 2023? Dan blijven de bestaande regels voor de EPV voor u gelden. Wel wordt de maximale EPV elk jaar op 1 juli aangepast aan de inflatie.

#### Huurovereenkomst na 1 oktober 2023
Ging uw huurovereenkomst in op of na 1 oktober 2023? Dan gelden er nieuwe regels:

- Is de isolatie van uw woning zeer goed? En leveren de zonnepanelen voldoende voor de verwarming? Dan geldt er een ‘basis-EPV’

- Is de isolatie van uw woning nog beter dan ‘zeer goed’? En leveren de zonnepanelen voldoende voor de verwarming én uw eigen gebruik? Dan geldt de ‘hoogwaardige EPV’.

Een deskundige stelt vast welke isolatie uw woning heeft. Uw verhuurder moet u voordat u het huurcontract tekent laten weten wat voor EPV uw woning heeft. En u het rapport hiervan laten zien.

#### Hoogte van uw maximale EPV
Bekijk de hoe hoog de energieprestatievergoeding van uw huurwoning mag zijn in de tabel op de website van de Rijksdienst voor Ondernemend Nederland (RVO). Let daarbij goed op het verschil tussen een basis-EPV en de hoogwaardige EPV.

**Bron:** [Rijksoverheid](https://www.rijksoverheid.nl/onderwerpen/energie-thuis/vraag-en-antwoord/maximale-energieprestatievergoeding-epv-huurwoning)

### Vraag 21
**Vraag:** Hoe is de uitslag vastgesteld van de verkiezing voor het Europees Parlement?

**Antwoord:**
De uitslag van de verkiezing voor het Europees Parlement is vastgesteld in verschillende stappen.

#### Aanwezig zijn bij tellen
U mocht bij alle telmomenten aanwezig zijn: op donderdagavond 6 juni én op vrijdag 7 juni. Er golden wel regels waar u zich aan moet houden.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/vaststelling-uitslag-verkiezingen)

### Vraag 22
**Vraag:** Hoe kan ik als medewerker van de Rijksoverheid een klacht indienen over ongewenste omgangsvormen die ik binnen het Rijk heb ervaren?

**Antwoord:**
Werkt u voor het Rijk of heeft u er gewerkt? En heeft u daar te maken gehad met ongewenst gedrag, zoals pesten of intimideren? Dan kunt u via een meldpunt een klacht indienen bij de Klachtencommissie ongewenste omgangsvormen.

#### Melden van ongewenst gedrag
U kunt als medewerker bij het Rijk of als voormalig rijksmedewerker een klacht indienen over ongewenste omgangsvormen. Uw klacht gaat over ongewenst gedrag:

- dat u zelf ervaart of heeft ervaren;

- in het afgelopen jaar;

- toen u bij het Rijk werkte;

- van iemand bij het Rijk in diezelfde periode.

Het meldpunt is er voor medewerkers en ex-medewerkers van het Rijk:

- medewerkers met een arbeidsovereenkomst

- zelfstandigen

- stagiairs

- uitzendkrachten

- gedetacheerden

- inhuurkrachten

Werkt of werkte u voor het ministerie van Defensie of Buitenlandse Zaken? Dan moet u over ongewenst gedrag een klacht indienen bij de integriteitscoördinator van dat ministerie.

Werkt of werkte u voor de rechtspraak, het Openbaar Ministerie, de politie, een zelfstandig bestuursorgaan, een adviescollege of een van de Hoge Colleges van Staat? Dan kunt u terecht bij die organisatie zelf.

Werkt u niet voor de Rijksoverheid en heeft u een klacht over een medewerker van de Rijksoverheid? Dan kunt u een klacht over een medewerker van de Rijksoverheid indienen bij het ministerie of de overheidsorganisatie waar die persoon werkt.

#### Soort klachten over ongewenst gedrag van medewerkers
U kunt een klacht indienen over ongewenste omgangsvormen. Voorbeelden van ongewenste omgangsvormen zijn:

#### Procedure na indienen van een klacht
Hoelang de klachtenprocedure duurt, verschilt per klacht. Er zijn vaste stappen in het proces:

#### Privacy en persoonsgegevens in klachtenprocedure
Klagen kan niet anoniem. De klachtencommissie kan dan geen goed onderzoek doen. Degene over wie u klaagt, krijgt uw klacht pas te horen als de klachtencommissie die in behandeling neemt. Hetzelfde geldt voor diens hoogste leidinggevende. Uw eigen leidinggevende krijgt niets van de commissie of het secretariaat te horen.

Iedereen in de klachtenprocedure moet vertrouwelijk met de gegevens omgaan. Dat geldt voor u en voor de persoon over wie de klacht gaat. En ook voor getuigen, begeleiders, gemachtigden, advocaten en vertrouwenspersonen die eventueel betrokken zijn.

Informatie beveiligd

De klachtencommissie verwerkt alleen persoonsgegevens die nodig zijn om de klacht te behandelen. De commissie zorgt dat de informatie (online) beveiligd is. Dat is om te voorkomen dat de informatie wordt gelekt of misbruikt.

Archivering van klachten

Als de klacht is afgehandeld, draagt de klachtencommissie het adviesrapport en de stukken over aan het (vertrouwelijke) archief van de organisatie van de persoon over wie de klacht gaat.

Na 2 jaar vernietigt de klachtencommissie het dossier. De commissie bewaart alleen nog een geanonimiseerd advies.

Het ministerie vernietigt het rapport 7 jaar nadat het naar de hoogste leidinggevende is gestuurd.

#### Vragen stellen over indienen klacht
Via het contactformulier of telefonisch via 070 376 54 06 kunt u ook uw vragen stellen over het indienen van uw klacht bij de rijksbrede Klachtencommissie ongewenste omgangsvormen.

**Bron:** [Rijksoverheid](https://www.rijksoverheid.nl/onderwerpen/overheidspersoneel/vraag-en-antwoord/als-rijksmedewerker-klacht-indienen-over-ongewenste-omgangsvormen-rijk)

### Vraag 23
**Vraag:** Hoe kan ik bezwaar maken tegen een beslissing van de overheid?

**Antwoord:**
U kunt een bezwaar opsturen naar de overheidsorganisatie die de beslissing heeft genomen. Dit kan per post en digitaal. U moet uw bezwaar indienen binnen 6 weken na bekendmaking van het besluit.

#### Bezwaar maken tegen een besluit van de overheid
U kunt in de volgende situaties bezwaar maken:

- U bent het niet eens met de beslissing op uw eigen aanvraag. Bijvoorbeeld als u een vergunning heeft aangevraagd en de gemeente uw aanvraag heeft afgewezen.

- U bent het niet eens met een beslissing op een aanvraag van iemand anders. De aanvraag moet ook invloed hebben op u. Uw buren hebben bijvoorbeeld een omgevingsvergunning voor bouwen gekregen om een uitbouw aan hun huis te maken. U bent tegen die verbouwing omdat deze de zon wegneemt.

- U heeft nadelige gevolgen van een beslissing van de overheid. Bijvoorbeeld de beslissing uw uitkering te verlagen omdat u onvoldoende naar werk zoekt.

#### De inhoud van uw bezwaar
Om bezwaar te maken moet u een bezwaar insturen. In een bezwaar legt u uit waarom u het niet eens bent met een beslissing. In het bezwaar moet het volgende staan:

- uw naam en adres;

- de datum;

- uitleg van het besluit waartegen u bezwaar maakt (sommige organisaties vragen om een kopie van dit besluit);

- waarom u het niet eens bent met het besluit en dus bezwaar maakt;

- uw handtekening.

#### Binnen 6 weken bezwaar maken
U moet binnen 6 weken nadat de beslissing is genomen bezwaar maken. Dit doet u bij de overheidsorganisatie waar het om gaat. Dit kan per post en via een digitaal kanaal dat de overheidsorganisatie hiervoor heeft gekozen. Bijvoorbeeld e-mail of een webformulier.

Nadat u een bezwaar heeft ingediend, neemt de overheid deze in behandeling.

Voor meer info, lees de brochure Bezwaar en beroep tegen een beslissing van de overheid.

#### Geen bezwaar mogelijk bij besluit over algemene regels
Het is niet mogelijk bezwaar te maken tegen een besluit over algemene regels. Zoals een verbod van de gemeente om op zondag te collecteren. Dit besluit heeft niet alleen invloed op u, maar op iedereen die in uw gemeente woont.

#### Soms administratief beroep in plaats van bezwaar
Soms is bezwaar maken tegen een beslissing niet mogelijk, maar moet u een administratief beroep doen. Dit doet u bij een andere overheidsorganisatie dan de organisatie die de beslissing nam. Bijvoorbeeld bij een minister als de gemeente uw jachtvergunning heeft ingetrokken. U kunt het administratief beroep indienen per post en digitaal.

Onderaan uw beslissing staat of u bezwaar of beroep kunt aantekenen en bij wie.

#### Bezwaar indienen kost niets
Een bezwaar indienen kost niets. U bent ook niet verplicht een advocaat te nemen. U mág natuurlijk wel een advocaat inschakelen. Ook kunt u een getuige of deskundige een verklaring af laten leggen. Hieraan zijn wel kosten verbonden.

Vergoeding voor kosten die u maakt

U kunt de overheidsorganisatie waar het om gaat om een vergoeding vragen van de kosten die u heeft gemaakt. Krijgt u gelijk en wordt de beslissing van de overheid herroepen? Dan moet de overheid een deel van uw kosten betalen. Let op: u moet uw verzoek om vergoeding doen vóórdat er een beslissing is op uw bezwaar.

**Bron:** [Rijksoverheid](https://www.rijksoverheid.nl/onderwerpen/bezwaar-en-beroep/vraag-en-antwoord/bezwaar-tegen-beslissing-overheid)

### Vraag 24
**Vraag:** Hoe kan ik een klacht indienen bij de Nationale ombudsman?

**Antwoord:**
U kunt uw klacht schriftelijk of elektronisch indienen bij de Nationale ombudsman. Uw klacht moet wel aan een aantal voorwaarden voldoen.

#### Voorwaarden klacht indienen Nationale ombudsman
U kunt een klacht indienen bij de Nationale ombudsman als uw klacht aan de volgende voorwaarden voldoet:

- Uw klacht gaat over een overheidsinstantie.

- U heeft zelf al geklaagd bij die overheidsinstantie, maar zonder resultaat.

- Die instantie heeft uw klacht niet langer dan 1 jaar geleden afgehandeld.

- Er is geen bezwaar of beroep mogelijk.

- Uw klacht gaat niet over de inhoud van wettelijke regels. Maar de klacht kan wel gaan over de toepassing van die wetten.

- Het gaat niet om een uitspraak van de rechter.

#### 3 manieren van indienen klacht
U kunt uw klacht bij de Nationale ombudsman indienen door:

- het klachtenformulier op de website van de Nationale ombudsman uit te printen en op te sturen;

- het elektronische klachtenformulier in te vullen en te verzenden;

- een brief te schrijven.

Beantwoord bij het beschrijven van uw probleem de volgende 2 vragen:

- Waar maakt de overheid volgens u een fout?

- Waarom komt u zelf niet verder met uw klacht?

Twijfelt u of uw probleem een zaak voor de Nationale ombudsman is? Dan kunt u bellen met 0800 - 33 55555.

#### Reactie klacht binnen 4 weken
Op het moment dat de Nationale ombudsman uw klacht heeft ontvangen, krijgt u een ontvangstbevestiging toegestuurd. De Nationale ombudsman laat binnen 4 weken weten of hij uw klacht kan behandelen. Als de Nationale ombudsman vindt dat uw klacht spoedeisend is, handelt hij deze extra snel af.

Als de behandeling van uw klacht geen spoed vereist, doet de Nationale ombudsman uitgebreid onderzoek naar uw klacht. Tijdens dit onderzoek houdt hij u op de hoogte van het verloop van de zaak. Ook stelt hij u in de mogelijkheid extra informatie te geven. De instantie waar u een klacht over heeft, krijgt tijdens het uitgebreide onderzoek ook nog de mogelijkheid om te reageren op het verloop van de zaak.

**Bron:** [Rijksoverheid](https://www.rijksoverheid.nl/onderwerpen/kwaliteit-en-integriteit-overheidsinstanties/vraag-en-antwoord/hoe-kan-ik-een-klacht-indienen-bij-de-nationale-ombudsman)

### Vraag 25
**Vraag:** Hoe kan ik een paspoort of identiteitskaart aanvragen?

**Antwoord:**
U vraagt een paspoort of ID-kaart aan bij de gemeente waar u staat ingeschreven. Als u in het buitenland woont, kunt u terecht bij Nederlandse ambassades en consulaten. Of bij 1 van de grensgemeenten in Nederland. Als u in het Caribisch deel van het Koninkrijk woont, kunt u alleen een paspoort aanvragen bij de afdeling burgerzaken (Caribisch Nederland) of het Kabinet van de Gouverneur (Caribische landen). Een identiteitskaart kunt u aanvragen bij afdeling burgerzaken (Caribisch Nederland) of de Nederlandse Vertegenwoordigingen (Caribische landen).

Let op: Tot en met 2028 moeten veel mensen hun reisdocument vernieuwen. Het kan daarom druk worden bij de gemeente. Houd rekening met extra wachttijd.

#### Persoonlijk aanvragen
U moet een paspoort of identiteitskaart altijd persoonlijk aanvragen. Ook kinderen moeten aanwezig zijn bij de aanvraag. Vraag bij uw gemeente na of u hiervoor een afspraak moet maken. Kunt u door een lichamelijke of geestelijke beperking niet zelf uw document aanvragen? Dan kan een medewerker van de gemeente naar u toe komen om uw aanvraag te behandelen.

U heeft na het aanvragen van het document maximaal 3 maanden de tijd om het op te halen. Daarna wordt het vernietigd.

Bij sommige gemeenten kunt u uw paspoort of identiteitskaart ook laten bezorgen. Kijk op de site van uw gemeente of dat kan.

#### Wat moet u meenemen?
- een kleurenpasfoto die voldoet aan de pasfoto-eisen;

- alle reisdocumenten die in uw bezit zijn. (U kunt tegelijk een paspoort en een identiteitskaart hebben.)

Woont u in het buitenland of in een van de Caribische landen? Maak dan eerst uw persoonlijke checklist op de website Nederland wereldwijd. Na het invullen van een vragenlijst krijgt u een overzicht van de papieren die u nodig heeft. Ook ziet u onder het overzicht waar en hoe u een afspraak kunt maken voor de aanvraag. U kunt de checklist downloaden of printen en meenemen naar uw afspraak.

#### Geen Nederlandse nationaliteit
Om een paspoort of ID-kaart te kunnen aanvragen, moet u de Nederlandse nationaliteit hebben. Heeft u die niet, maar wel een geldige verblijfsvergunning? Dan kunt u onder voorwaarden een vreemdelingenpaspoort krijgen. U vraagt dit aan bij de gemeente waar u woont.

Bent u erkend als vluchteling, dan kunt u een vluchtelingenpaspoort krijgen. U vraagt dit aan bij de gemeente waar u woont. Meer informatie vindt u op de pagina soorten reisdocumenten.

#### Geen vaste woonplaats of verblijfplaats
Heeft u de Nederlandse nationaliteit, maar geen vaste woon- of verblijfplaats in Nederland? En wilt u een paspoort of identiteitskaart aanvragen? U kunt dan terecht bij verschillende Nederlandse grensgemeenten.

#### Paspoort of ID-kaart verloren of gestolen
Bent u uw paspoort of identiteitskaart kwijt door verlies of diefstal? En woont u in Nederland? Meldt dit dan bij de gemeente waar u staat ingeschreven. Als u in het buitenland woont, kunt u dit melden bij de aangewezen Nederlandse ambassades of consulaten, of bij 1 van de aangewezen grensgemeenten in Nederland. Als u in het Caribisch deel van het Koninkrijk woont kunt u een melding maken bij de afdeling burgerzaken of het Kabinet van de Gouverneur.

U legt na uw melding een verklaring van vermissing af. Daarna kunt u een nieuw paspoort aanvragen. Of als dit mogelijk is, een ID-kaart.

#### Wonen in Aruba, Curaçao of Sint Maarten of andere landen
Als u in het Caribisch deel van het Koninkrijk woont, kunt u een paspoort aanvragen bij:

- het Kabinet van de Gouverneur in een van de Caribische landen (Aruba, Curaçao of Sint Maarten);

- de afdeling burgerzaken.

Als u in een ander land woont, kunt u een paspoort of ID-kaart aanvragen of verlengen bij:

- een aangewezen Nederlandse ambassade of consulaat-generaal;

- een aantal grensgemeenten in Nederland.

#### Paspoort ophalen
Het duurt ongeveer 5 werkdagen voordat u uw paspoort of identiteitskaart kunt ophalen. Heeft u het document eerder nodig? Dan kunt u vaak gebruikmaken van een spoedprocedure. Kijk op de website van uw gemeente wat mogelijk is en wat de extra kosten zijn.

Het kan ook langer duren (tot maximaal 4 weken na de aanvraag) voordat u uw paspoort kunt ophalen. In bepaalde gevallen kan deze termijn met 4 weken verlengd worden. Bijvoorbeeld als er aanvullend onderzoek gedaan moet worden naar uw identiteit, nationaliteit of recht op een paspoort.

In het Caribisch deel van het Koninkrijk kunt u uw nieuwe paspoort of ID-kaart meestal na 2 weken ophalen. Bij Nederlandse ambassades en consulaten in het buitenland kan dit nog wat langer duren.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/waar-en-hoe-kan-ik-een-paspoort-of-identiteitskaart-aanvragen)

### Vraag 26
**Vraag:** Hoe kan ik energie besparen in mijn huurwoning?

**Antwoord:**
U kunt als huurder energie besparen door bijvoorbeeld de verwarming lager te zetten. Of door op een lagere temperatuur kleren te wassen. U kunt ook met uw verhuurder bespreken welke energiebesparende maatregelen voor uw woning haalbaar zijn.

#### Energiebesparende maatregelen in huurwoningen
Uw verhuurder is verantwoordelijk voor grote energiebesparende aanpassingen aan uw huurwoning. Bijvoorbeeld voor de isolatie van het dak. Wilt u weten of uw huurwoning energiezuiniger kan worden gemaakt? Neem hierover dan contact op met uw verhuurder.

De energieconsumptie van uw woning telt mee in de berekening van huurpunten. Hoe zuiniger de huurwoning, hoe meer huurpunten en hoe hoger de maximale huurprijs. Dit moet verhuurders stimuleren te investeren in energiebesparende maatregelen.

#### Energiebesparende tips voor huurders
U kunt als huurder ook zelf energie besparen door verstandig om te gaan met energie. U kunt bijvoorbeeld de verwarming lager zetten of apparaten uitzetten als u ze niet gebruikt. Milieu Centraal heeft meer energiebesparende tips.

#### Slimme meters geven inzicht in energiegebruik
Een slimme meter kan u helpen om energie te besparen. Met een slimme meter kunt u elke maand van uw energiebedrijf een overzicht ontvangen van uw energieverbruik en de geschatte kosten. U hoort via uw verhuurder wanneer u een slimme meter krijgt.

Wilt u dagelijks inzicht in uw energieverbruik? Koppel dan een energieverbruiksmanager aan uw slimme meter. Een overzicht van producten en diensten ziet u op Energieverbruiksmanagers.nl.

#### Bekijk op energielabel hoe energiezuinig uw woning is
Bent u van plan een woning te huren? Controleer of deze woning een energielabel heeft. Het energielabel laat zien hoe energiezuinig een woning is. Op het label vindt u ook informatie over energiebesparende maatregelen die u kunt nemen.

**Bron:** [Rijksoverheid](https://www.rijksoverheid.nl/onderwerpen/energie-thuis/vraag-en-antwoord/hoe-kan-ik-energie-besparen-in-mijn-huurwoning)

### Vraag 27
**Vraag:** Hoe kan ik energie besparen in mijn koopwoning?

**Antwoord:**
U kunt zelf maatregelen nemen om uw woning energiezuiniger te maken. Voor sommige maatregelen krijgt u subsidie of belastingvoordeel. U kunt ook een ‘energiebespaarlening’ afsluiten met een passende rente.

#### Tips om uw huis energiezuiniger te maken
U kunt in uw huis energie besparen door bijvoorbeeld uw woning te isoleren of te kiezen voor een warmtepomp. Milieu Centraal heeft een overzicht van energiebesparende maatregelen bij u thuis.

Ook op Verbeterjehuis.nl ontdekt u welke energiebesparende maatregelen voor uw woning geschikt zijn. U leest wat de eenmalige kosten ervan zijn en wat het u aan financieel voordeel oplevert.

#### Financiering energiezuinig huis
Voor energiebesparende maatregelen aan uw woning kunt u soms gebruik maken van subsidies, leningen of andere regelingen:

Goedkope lening afsluiten

U kunt een lening afsluiten voor energiebesparende maatregelen. Dit kan bijvoorbeeld bij het Nationaal Warmtefonds. U kunt daar de 'Energiebespaarlening' met passende rente aanvragen voor bedragen van € 2.500 tot 25.000. De looptijd is 7, 10, 15 of 20 jaar, afhankelijk van de hoogte van de lening. Voor een Zeer Energiezuinig Pakket of Nul op de Meter kunt u maximaal € 65.000,- lenen (looptijd 15 of 20 jaar).

Vve’s kunnen leningen met een looptijd van maximaal 30 jaar aanvragen.

Lager btw-tarief werkzaamheden eigen woning

Er geldt een lager btw-tarief van 9% voor werkzaamheden aan uw woning. Daar valt ook isolatie onder. Voorwaarde is wel dat uw woning minstens 2 jaar oud is.

Subsidies van gemeenten

Sommige gemeenten bieden subsidie aan voor energiebesparende maatregelen. Kijk op de website van uw gemeente of op Energiesubsidiewijzer.nl.

Meefinancieren met hypotheek

U kunt energiebesparing ook meefinancieren in uw hypotheek. Vraag uw hypotheekverstrekker of bank naar de voorwaarden.

#### Slimme meter geeft inzicht in energieverbruik
Een slimme meter kan u helpen om energie te besparen. Met een slimme meter kunt u elke maand van uw energiebedrijf een overzicht ontvangen van uw energieverbruik en de geschatte kosten. Heeft u nog geen slimme meter? Uw netbeheerder kan u vertellen wanneer u een slimme meter krijgt.

Wilt u dagelijks inzicht in uw energieverbruik? Koppel dan een energieverbruiksmanager aan uw slimme meter. Een overzicht van producten en diensten ziet op www.energieverbruiksmanagers.nl.

#### Check energielabel bij aankoop woning
Bent u van plan een woning te kopen? Aan het definitieve energielabel kunt u zien hoe energiezuinig deze woning is. Op het label vindt u ook informatie over energiebesparende maatregelen die u kunt nemen. Controleer zelf wat het energielabel van uw woning is.

**Bron:** [Rijksoverheid](https://www.rijksoverheid.nl/onderwerpen/energie-thuis/vraag-en-antwoord/hoe-kan-ik-energie-besparen-in-mijn-koopwoning)

### Vraag 28
**Vraag:** Hoe kan ik identiteitsfraude voorkomen?

**Antwoord:**
U kunt uzelf beschermen tegen identiteitsfraude. Onder meer door zorgvuldig om te gaan met uw identiteitsgegevens, paspoort, ID-kaart of rijbewijs.

#### Laat uw identiteitsgegevens en documenten niet stelen
-

Bewaar uw identiteitsbewijs op een veilige plaats

Gestolen paspoorten, ID-kaarten en rijbewijzen zijn populair onder criminelen. Dat komt doordat ze steeds moeilijker te vervalsen zijn. De oplichter koopt online het identiteitsbewijs van iemand die op de oplichter lijkt. Bij identiteitscontroles is deze vorm van fraude moeilijk te herkennen.

-

Geef uw digitale accounts een dubbele beveiliging

Hackers kunnen inbreken op uw computer of op uw account voor e-mail of social media. Op die manier stelen ze persoonlijke gegevens of versturen ze berichten onder uw naam. Beveilig uw accounts daarom met dubbele verificatie. U ontvangt dan een extra controlecode per sms of via een app. Een oplichter kan dan niets beginnen zonder uw telefoon, tablet of computer.

#### Deel uw gegevens en documenten niet met de verkeerde mensen
-

Wees alert op babbeltrucs

Oplichters kunnen u opbellen en zich voordoen als medewerker van een bank of computerbedrijf. Voor u het door heeft, geeft u uw inloggegevens prijs. Wees hier alert op. Controleer het verhaal. Zoek het telefoonnummer van het bedrijf op, neem contact op en leg uit wie u benaderd heeft en wat er aan u gevraagd is.

-

Online kopen of verkopen? Stuur geen kopieën van uw identiteitsbewijs

Sommige oplichters adverteren (online) met iets wat u graag wil hebben. Bijvoorbeeld concertkaartjes, een woonruimte of een leuke baan. Soms vragen ze u om een kopie van uw identiteitsbewijs of andere documenten te sturen. Ga hier niet op in.

-

Klik in e-mails nooit op een link naar een inlogpagina

Oplichters kunnen u een phishing mail sturen. Dit is een mail die lijkt op een mail van de overheid, een bank of een ander bekend bedrijf. In die mail vragen ze u om persoonlijke gegevens of om in te loggen door te klikken op een link. Deze link leidt u naar een valse website. Klik niet op de link. Zoek zelf via uw browser het juiste webadres op van bijvoorbeeld uw bank en ga hier op deze manier naartoe.

#### Geef uw identiteitsgegevens niet ‘cadeau’
-

Voorkom fraude met een kopie van uw identiteitsbewijs

Organisaties vragen soms om een kopie van uw identiteitsbewijs. Die kopieën worden vaak goed bewaard, maar niet altijd. Met een kopie van uw identiteitsbewijs kunnen oplichters een online bankrekening openen of een telefoonabonnement afsluiten. Maak kopieën van uw identiteitsbewijs onbruikbaar voor oplichters. Bijvoorbeeld door er iets op te schrijven of een deel van de informatie onleesbaar te maken. Of gebruik de KopieID-app waarmee u veilig een kopie van uw identiteitsbewijs kunt maken.

-

Vernietig persoonlijke gegevens in oude documenten of computers

Oplichters kunnen in uw afval zoeken naar loonstrookjes, jaaropgaven of verzekeringspapieren. Ook als u uw oude computer, tablet of telefoon wegdoet, kan deze in verkeerde handen vallen. Versnipper of verscheur daarom oude documenten met uw identiteitsgegevens en adresgegevens. En vernietig gegevens op oude computers en telefoons.

-

Wees voorzichtig op social media

Oplichters kunnen gegevens over u verzamelen via bijvoorbeeld Google of social media. Zo brengen ze zorgvuldig uw profiel in kaart. Vervolgens handelen ze namens u. Wees daarom voorzichtig met wat u deelt via social media. Toon online zeker geen foto’s van uw paspoort, ID-kaart of rijbewijs.

**Bron:** [Rijksoverheid](https://www.rijksoverheid.nl/onderwerpen/identiteitsfraude/vraag-en-antwoord/identiteitsfraude-voorkomen)

### Vraag 29
**Vraag:** Hoe kan ik iemand anders vragen om voor mij te stemmen?

**Antwoord:**
Kunt u zelf niet stemmen? Bijvoorbeeld omdat u ziek bent of op vakantie bent? Dan mag u iemand anders vragen om voor u te stemmen. Dit heet machtigen.

Let op: U mag alleen zelf iemand anders vragen om voor u te stemmen. Andere mensen mogen dus niet aan u vragen of zij voor u mogen stemmen. En u mag ook niet aan andere mensen vragen of u voor ze mag stemmen. Dat heet ook wel ronselen van volmachten en dat is strafbaar.

#### Manieren om iemand anders te vragen om voor u te stemmen (machtigen)
U kunt op 2 manieren iemand vragen om voor u te stemmen:

#### Ik wil iemand machtigen, maar ik kan geen handtekening zetten
Wilt u iemand machtigen, maar kunt u geen handtekening zetten en staat op uw identiteitsdocument ’niet in staat tot tekenen’? Dan kunt u iemand machtigen om voor u te stemmen zonder handtekening. U hoeft de schriftelijke volmacht of de machtiging via uw stempas dan niet te ondertekenen.

De gemeente of het stembureau controleert of de opmerking ‘niet in staat tot tekenen’ ook in uw identiteitsdocument staat. Als dat zo is, kan iemand anders voor u stemmen.

Lees meer over wat er geregeld is voor mensen met een beperking.

#### Voor hoeveel mensen mag ik met een volmacht gaan stemmen?
U mag voor maximaal 2 andere kiezers met een volmacht stemmen. Dit kan alleen tegelijk met het uitbrengen van uw eigen stem. U krijgt dus maximaal 3 stembiljetten mee in het stemhokje: 1 voor uw eigen stem en 2 voor de personen voor wie u met een volmacht stemt.

#### Ronselen van volmachten is strafbaar
Een kiezer mag alleen uit zichzelf een volmacht geven. Het is strafbaar om aan een kiezer te vragen een volmacht te verlenen. Dat heet ook wel ronselen van volmachten.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/iemand-machtigen-om-te-stemmen-bij-verkiezingen)

### Vraag 30
**Vraag:** Hoe kan ik in (hoger) beroep gaan tegen een overheidsbeslissing?

**Antwoord:**
U kunt in beroep gaan als u het niet eens bent met de beslissing op uw bezwaar. Voordat u in beroep kunt gaan, moet u dus eerst bezwaar maken. Soms kunt u rechtstreeks in beroep gaan, zonder eerst bezwaar te maken. Hoger beroep is mogelijk als u het ook niet eens bent met de beslissing op uw beroep.

#### In beroep gaan
Bent u het niet eens met een het besluit op uw bezwaar? Dan kunt u in beroep gaan bij de rechter. U doet dit via een beroepschrift. Hierin legt u uit waarom u het niet eens bent met de beslissing op uw bezwaar.

#### In beroep gaan: vaak binnen 6 weken, soms 2 binnen weken
U moet uw beroepschrift meestal binnen 6 weken na de verzending van de beslissing versturen. Deze termijn geldt bij beroep en bij hoger beroep. In sommige gevallen, bijvoorbeeld in ziektewetzaken, is deze termijn maar 2 weken. Op de beslissing op uw bezwaar staat hoe lang u de tijd heeft op in beroep te gaan.

Beroep niet in behandeling als u te laat bent

Dient u uw beroepschrift niet op tijd in bij de rechter? Dan wordt uw beroep niet-ontvankelijk verklaard. Dit betekent dat de rechter uw beroep niet behandelt.

#### U heeft meer tijd nodig voor beroep
Heeft u meer tijd nodig voor uw beroep? Stuur dan binnen 6 weken een brief naar de rechtbank waarin staat:

- dat u in beroep gaat;

- waarom u het niet eens bent met de beslissing op uw bezwaarschrift;

- waarom u meer tijd nodig heeft om in beroep te gaan.

Stuur zo mogelijk ook een kopie van de beslissing op uw bezwaar mee. Soms is dit zelfs verplicht.

#### Inhoud beroepschrift
Gaat u in beroep, zet dan de volgende zaken in uw beroepschrift:

- leg uit waarom u het niet eens bent met de beslissing;

- geef aan wat volgens u de beslissing van de rechter moet zijn.

Onderaan de beslissing op uw bezwaar staat bij welke rechterlijke instantie u in beroep moet gaan.

#### U kunt vragen om schadevergoeding en vergoeding proceskosten
U kunt ook schadevergoeding vragen. U moet dan wel aantonen dat u door de beslissing schade lijdt en hoe groot die schade is. Ook kunt u vragen om een vergoeding van de proceskosten. Vermeld dit in uw beroepschrift.

#### Vraag om voorlopige voorziening voor uitstel van uitvoering besluit
Zolang uw beroep in behandeling is, geldt de beslissing. De rechter kan tijdens deze periode echter een speciale regeling instellen om te voorkomen dat u onherstelbare schade ondervindt van een beslissing. Denk hierbij bijvoorbeeld aan het kappen van een boom. Zo’n speciale regeling heet een voorlopige voorziening.

Vraag bij indienen beroepschrift gelijk om voorlopige voorziening

Om onherstelbare schade te voorkomen kunt u tegelijk met uw beroepschrift - of tijdens de beroepsprocedure – een voorlopige voorziening aanvragen bij de rechter. De rechter kan hierdoor bijvoorbeeld besluiten tot uitstel van het kappen van de boom totdat er een uitspraak is in het (hoger) beroep.

Geen beroep mogelijk bij voorlopige voorziening

Het is niet mogelijk om tegen een voorlopige voorziening in beroep te gaan.

#### U mag iemand machtigen of een advocaat nemen
In de beroepsprocedure bent u niet verplicht een advocaat in te schakelen. Het mag natuurlijk wel. Ook kunt u iemand machtigen om namens u in beroep te gaan. Is uw vertegenwoordiger geen advocaat, dan moet u de persoon schriftelijk machtigen. Deze machtiging moet u meesturen met het beroepschrift.

#### Soms meteen in beroep zonder eerst bezwaar te maken
Er zijn gevallen waarbij u niet eerst in bezwaar hoeft te gaan, maar rechtsreeks in beroep kunt gaan:

- Een overheid beslist niet op tijd over een aanvraag die u heeft gedaan. De rechter zal dan beoordelen of de organisatie tijdig heeft beslist. En of u recht heeft op een dwangsom.

- Uw geschil met de overheid gaat niet over feiten, maar over een zuiver juridische kwestie. En het staat al vast dat de desbetreffende overheid en u het daarover niet eens zijn. In uw bezwaarschrift verzoekt u de overheidsorganisatie om in te stemmen met rechtstreeks beroep. Als de organisatie hiermee instemt, kunt een beroepschrift indienen bij de rechter. Voeg dan bij uw beroepschrift de instemming van de overheidsorganisatie.

**Bron:** [Rijksoverheid](https://www.rijksoverheid.nl/onderwerpen/bezwaar-en-beroep/vraag-en-antwoord/in-hoger-beroep-tegen-beslissing-overheid)

### Vraag 31
**Vraag:** Hoe kan ik mijn verhuizing doorgeven aan de gemeente?

**Antwoord:**
U kunt uw verhuizing doorgeven aan de gemeente waar u gaat wonen. Een verhuizing kunt u doorgeven per post, aan de balie of online. De gemeente past uw adres daarna aan in de Basisregistratie Personen (BRP).

#### Wie kan de verhuizing doorgeven?
- Iemand van 16 jaar of ouder voor zichzelf.

- Samenwonende echtgenoten/geregistreerde partners voor elkaar.

- De ouder, voogd of verzorger voor kinderen tot 18 jaar.

- Ouders voor inwonende kinderen van 18 jaar of ouder.

- Kinderen van 18 jaar of ouder voor inwonende ouders.

- De curator voor een persoon die onder curatele staat.

- Een gemachtigde.

#### Wanneer geeft u de verhuizing door?
Geef uw verhuizing op tijd door aan de gemeente waar u gaat wonen. Doe dit uiterlijk 5 dagen nadat u bent verhuisd. Wilt u de verhuizing eerder doorgeven? Dan kan dit maximaal 4 weken voor de datum van verhuizing.

De datum die u op de aangifte als verhuisdatum zet, geldt als de datum van verhuizing.

Geeft u de verhuizing pas ná 5 dagen door? Dan houdt de gemeente de aangiftedatum als de datum van verhuizing aan. Gemeenten mogen een boete geven van maximaal € 325 als u belangrijke aanpassingen niet op tijd doorgeeft.

#### Welke documenten heeft u nodig?
U heeft de volgende documenten nodig om uw verhuizing door te geven:

- geldig legitimatiebewijs (paspoort, rijbewijs, Nederlandse identiteitskaart of vreemdelingendocument);

- bewijs van bewoning (huurcontract, koopakte of toestemmingsverklaring van de hoofdbewoner).

#### Uitvoering van bijstand, Wmo en andere diensten
Heeft u bij uw gemeente diensten aangevraagd of geregeld en verhuist u naar een andere gemeente? Dan kunt u bij uw nieuwe gemeente navragen voor welke diensten u in die gemeente in aanmerking komt. En hoe u dat zo nodig kunt aanvragen.

Diensten zoals de uitvoering van de Wet maatschappelijke ondersteuning (Wmo) en de toekenning van bijstand hebben geen betrekking op de Basisregistratie Personen (BRP). Elke gemeente heeft hierin zijn eigen taak. Hierdoor is het moeilijk aan te geven welke aanpassingen automatisch doorlopen als u naar een andere gemeente verhuist.

**Bron:** [Rijksoverheid](https://www.rijksoverheid.nl/onderwerpen/gemeenten/vraag-en-antwoord/hoe-kan-ik-mijn-verhuizing-doorgeven-aan-de-gemeente)

### Vraag 32
**Vraag:** Hoe kom ik aan een burgerservicenummer (bsn)?

**Antwoord:**
Het burgerservicenummer (bsn) is uw eigen persoonsnummer. Dit heeft u nodig bij uw contact met de overheid. Bijvoorbeeld wanneer u zorg of belastingzaken regelt. U krijgt uw bsn als u bent ingeschreven in de Basisregistratie Personen (BRP). Dat nummer blijft voor altijd van u. Het is onbeperkt geldig.

#### Bsn krijgen bij wonen in het buitenland
Woont u buiten Nederland? Of komt u korter dan 4 maanden in Nederland? U kunt dan een bsn aanvragen. Deze heeft u bijvoorbeeld nodig om AOW aan te vragen. Of voor toeslagen, studiefinanciering en belastingen.

Lees op Nederlandwereldwijd.nl hoe u aan een bsn komt als u in het buitenland woont.

#### Bsn pasgeboren kind
Een pasgeboren kind krijgt een bsn bij registratie van het kind in de Basisregistratie Personen (BRP). Dat gebeurt automatisch bij de geboorteaangifte, als de moeder in Nederland woont.

Doet u aangifte van de geboorte in het buitenland? Lees meer over het regelen van een bsn voor uw kind vanuit het buitenland op Nederlandwereldwijd.nl.

#### Waar vind ik mijn bsn?
Uw bsn staat op uw paspoort, rijbewijs en identiteitskaart. Het nummer bestaat uit 9 cijfers.

Heeft u een identiteitsbewijs, maar staat uw bsn daar niet op? Dan kunt u bij de gemeente uw bsn opvragen.

**Bron:** [Rijksoverheid](https://www.rijksoverheid.nl/onderwerpen/privacy-en-persoonsgegevens/vraag-en-antwoord/hoe-kom-ik-aan-een-burgerservicenummer-bsn)

### Vraag 33
**Vraag:** Hoe krijgen organisaties persoonsgegevens uit de BRP?

**Antwoord:**
Er zijn 3 manieren waarop een organisatie persoonsgegevens kan krijgen. Dit kan automatisch (spontaan), per situatie (ad hoc) en via selectie.

#### 3 manieren waarop organisaties persoonsgegevens krijgen
Organisaties en bedrijven kunnen op de volgende 3 manieren uw persoonsgegevens krijgen.

Automatisch (spontaan)

Verandert er iets in de persoonsgegevens? Dan ontvangt de organisatie die de gegevens uit de Basisregistratie Personen (BRP) krijgt, automatisch (spontaan) bericht daarvan. Bijvoorbeeld bij wijziging van een adres. Met deze wijzigingen houdt de organisatie haar eigen gegevensbestand actueel.

Per situatie (ad hoc)

De organisatie krijgt de gegevens per situatie (ad hoc op verzoek). Denk bijvoorbeeld aan een politieagent die wil controleren of de adresgegevens kloppen van iemand die is aangehouden. Op verzoek krijgt de agent dan de betreffende persoonsgegevens.

Via selectie

De organisatie die de BRP-gegevens krijgt, ontvangt op verzoek een selectie van personen die aan bepaalde kenmerken voldoen. Denk aan personen binnen een bepaalde leeftijdscategorie die in aanmerking komen voor een inenting. Deze persoonsgegevens krijgt de organisatie in 1 keer aangeleverd.

**Bron:** [Rijksoverheid](https://www.rijksoverheid.nl/onderwerpen/privacy-en-persoonsgegevens/vraag-en-antwoord/hoe-krijgen-organisaties-persoonsgegevens-uit-de-brp)

### Vraag 34
**Vraag:** Hoe lang is een paspoort of Nederlandse identiteitskaart geldig?

**Antwoord:**
Voor personen vanaf 18 jaar is het paspoort of de Nederlandse identiteitskaart (ID-kaart) 10 jaar geldig. Voor personen jonger dan 18 jaar blijft een paspoort of identiteitskaart 5 jaar geldig. Dit geldt voor documenten die zijn uitgegeven sinds 9 maart 2014.

#### Aanvragen nieuw paspoort of identiteitskaart
U kunt een paspoort of ID-kaart niet verlengen. U moet steeds een nieuw reisdocument aanvragen. Vanaf 18 jaar hoeft u maar eens in de 10 jaar een nieuw paspoort of ID-kaart aan te vragen. Voor kinderen onder de 18 jaar zult u eens per 5 jaar een nieuw paspoort moeten aanvragen. Dit is nodig omdat een kindergezicht in relatief korte tijd kan veranderen.

Wilt u weten tot wanneer uw paspoort of ID-kaart geldig is? De datum staat op uw reisdocument onder ‘geldig tot’.

#### Paspoort vernieuwen in het buitenland
Woont u in het buitenland? Dan is het belangrijk op tijd een nieuw paspoort aan te vragen. Bedenk ruim van te voren wanneer u het paspoort zo voordelig mogelijk kunt vernieuwen. Bijvoorbeeld tijdens een vakantie in Nederland of in de hoofdstad van het eigen of ander land.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/duur-geldigheid-paspoort-of-nederlandse-identiteitskaart)

### Vraag 35
**Vraag:** Hoe maak ik met de KopieID-app een veilige kopie van mijn identiteitsbewijs?

**Antwoord:**
Met de KopieID-app maakt u met uw mobiele telefoon of tablet een veilige kopie van uw identiteitsbewijs (ID-bewijs).

#### Veilige kopie met KopieID-app
- Maak een foto van uw identiteitsdocument

Met de KopieID-app maakt u een foto van een identiteitsdocument. De app herkent waar gegevens op het document staan. Dit geldt onder andere voor het paspoort, de identiteitskaart en het rijbewijs, maar ook voor documenten uit Bonaire, Saba en Sint Eustatius.

- Streep gegevens door die niet noodzakelijk zijn voor de ontvanger

U kunt de app bepaalde gegevens laten wegstrepen. Bijvoorbeeld het burgerservicenummer (bsn) of de pasfoto. Welke gegevens u wegstreept, hangt af van het doel van de kopie en de organisatie waar u de kopie naartoe stuurt.

- Plaats een watermerk over de kopie

Vul in voor wie de kopie bedoeld is (bijvoorbeeld naam organisatie of persoon) en waarvoor de kopie nodig is (bijvoorbeeld huurcontract). Deze tekst komt met de datum als watermerk op de kopie te staan.

- Kopie versturen, printen of opslaan voor later gebruik

Opslaan kan alleen als u een wachtwoord heeft ingesteld op uw telefoon of tablet.

Komt de kopie ooit in handen van een oplichter? Dan is het dankzij de KopieID-app moeilijker om ermee te frauderen.

#### KopieID-app downloaden
U kunt de KopieID-app downloaden in de App Store of Google Play Store. De app is een uitgave van de Rijksdienst voor Identiteitsgegevens, onderdeel van het ministerie van Binnenlandse Zaken en Koninkrijksrelaties.

#### Veilige kopie zonder KopieID-app
Heeft u geen KopieID-app? Dan kunt u op andere manieren misbruik van uw identiteitsbewijs voorkomen.

**Bron:** [Rijksoverheid](https://www.rijksoverheid.nl/onderwerpen/identiteitsfraude/vraag-en-antwoord/veilige-kopie-identiteitsbewijs)

### Vraag 36
**Vraag:** Hoe neemt de gemeente vingerafdrukken af voor mijn paspoort of identiteitskaart?

**Antwoord:**
Bij de aanvraag van uw paspoort of identiteitskaart laat u bij de gemeente vingerafdrukken maken. Dit gebeurt met een elektronische vingerafdruklezer. De vingerafdrukken worden opgeslagen op de chip van uw paspoort of identiteitskaart.

#### Vingerafdrukken van 2 vingers
Bij de aanvraag moet u van 2 vingers een afdruk laten maken. Dat zijn meestal uw wijsvingers. De elektronische vingerafdruklezer heeft een glasplaat waarop u uw vinger legt. Een medewerker van de gemeente geeft u daarvoor aanwijzingen.

Soms lukt het niet om een afdruk te maken van uw wijsvingers. Bijvoorbeeld vanwege een beschadiging. Dan moet u van andere vingers een opname laten maken. Dat kan van alle vingers behalve de pink.

#### Aantal opnamen van een vinger
Bij de aanvraag van een paspoort of identiteitskaart worden er minimaal 2 en maximaal 3 opnamen van een vinger gemaakt. De 2e opgenomen vingerafdruk controleert of de 1e vingerafdruk van voldoende kwaliteit is. Als deze controle niet lukt, volgt een 3e opname. Wanneer deze poging ook niet lukt, worden afdrukken van een andere vinger genomen. Voor elke opname legt u uw vinger opnieuw op de vingerafdruklezer.

#### Vingerafdrukken bij tijdelijke of blijvende beperking
Het kan voorkomen dat door een medische beperking het moeilijk of niet mogelijk is om een vingerafdruk af te nemen. Het kan gaan om een tijdelijke of een blijvende beperking. Met een tijdelijke beperking komt u in aanmerking voor een paspoort zonder vingerafdrukken dat 1 jaar geldig is.

Van een blijvende beperking is sprake als vaststaat dat de beperking voor altijd blijft bestaan. Een voorbeeld is het ontbreken van vingers. Met een blijvende beperking kunt u een paspoort of identiteitskaart zonder vingerafdrukken krijgen. Dit is 5 of 10 jaar geldig. De geldigheidsduur van het paspoort of de identiteitskaart is afhankelijk van uw leeftijd. De medewerker die de aanvraag van uw paspoort of identiteitskaart behandelt, kan bij twijfel een medische verklaring aan u vragen.

#### Vingerafdrukken opnemen op een andere plaats
Bent u niet in staat om naar een gemeente te gaan en wilt u een paspoort of identiteitskaart aanvragen? Dan kunt u toch uw vingerafdrukken laten opnemen. De instanties die paspoorten en identiteitskaarten uitgeven, kunnen in individuele gevallen met mobiele apparatuur vingerafdrukken op uw verblijfplaats opnemen.

#### Vingerafdrukken in chip paspoort en identiteitskaart
Totdat u uw paspoort of identiteitskaart in ontvangst neemt, blijven uw vingerafdrukken bewaard in de reisdocumentenadministratie. Na de uitreiking verdwijnen deze uit de administratie. Zij staan dan alleen nog in de chip in uw paspoort of identiteitskaart dat u zelf in uw bezit heeft.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/hoe-neemt-de-gemeente-vingerafdrukken-af-voor-mijn-paspoort)

### Vraag 37
**Vraag:** Hoe richt ik een politieke partij op?

**Antwoord:**
Iedereen kan een politieke partij beginnen. Hiervoor hoeft u niet de Nederlandse nationaliteit te hebben en is er geen leeftijdsgrens.

#### Registreren politieke partij
Om onder een bepaalde (partij)naam aan verkiezingen te kunnen meedoen, moet u uw partij laten registeren. U kunt uw politieke partij laten registreren bij het centraal stembureau. Er zijn verschillende centrale stembureaus:

Kiesraad

Voor de verkiezingen van de Eerste en Tweede Kamer en het Europees Parlement.

Centrale stembureaus van gemeenten, provincies of waterschappen

Voor de verkiezingen van de gemeenteraad, Provinciale Staten of Waterschappen.

#### Kosten registratie politieke partij
Registratie kost:

- € 450 bij verkiezingen voor de Tweede Kamer of het Europees Parlement;

- € 225 bij verkiezingen voor de Provinciale Staten en waterschappen;

- € 112,50 bij verkiezingen voor de gemeenteraad.

#### Vereniging met rechtsbevoegdheid
Voor registratie van een politieke partij is nodig dat de partij een vereniging is met volledige rechtsbevoegdheid. Dat betekent dat u:

- eerst een notariële akte moet opstellen waarin u de officiële oprichting vastlegt. In deze akte worden ook de statuten van de partij opgenomen.

- uw partij moet inschrijven in het Handelsregister van de Kamer van Koophandel (KVK).

#### Blanco lijst
U kunt ook met een lijst met alleen een nummer, zonder partijnaam, aan de verkiezingen deelnemen. In dat geval is registratie van een partij niet nodig. Er staat dan op het stembiljet geen (partij)naam boven de kandidatenlijst, maar alleen een nummer.

#### Meer informatie oprichten politieke partij
De regels voor de oprichting van een politieke partij staan in de Kieswet. U kunt voor informatie ook terecht bij de Kiesraad.

**Bron:** [Rijksoverheid](https://www.rijksoverheid.nl/onderwerpen/democratie/vraag-en-antwoord/hoe-richt-ik-een-politieke-partij-op)

### Vraag 38
**Vraag:** Hoe stop ik het delen van mijn gegevens uit de Basisregistratie Personen (BRP)?

**Antwoord:**
Verschillende soorten organisaties kunnen uw persoonsgegevens uit de Basisregistratie Personen (BRP) krijgen. Welke organisaties dit zijn, hangt deels af van uw persoonlijke situatie. Bijvoorbeeld of u kinderen heeft en of u een rijbewijs bezit. U kunt bij uw gemeente opvragen welke organisaties uw gegevens uit de BRP ontvangen. Soms is het mogelijk de gegevensdeling stop te zetten.

#### Gegevens delen stopzetten
U vraagt het stoppen van uw gegevensdeling aan bij de gemeente waar u woont. Dit kan meestal online via de website van de gemeente. Of op het gemeentehuis aan de balie. U kunt dit voor uzelf aanvragen.

Heeft u kinderen en wilt u het delen van hun gegevens stopzetten? Voor minderjarige kinderen doet u de aanvraag. Meerderjarige kinderen moeten de aanvraag zelf doen. U hoeft de reden van uw verzoek niet te melden.

#### Gegevens delen stopzetten bij bepaalde organisaties
Wie uw gegevens uit de BRP mogen ontvangen, hangt onder meer af van uw persoonlijke situatie. U kunt bij de gemeente vragen om uw gegevens uit de BRP niet te delen met bepaalde organisaties. Dit is mogelijk voor de volgende organisaties:

- kerken (via de stichting Interkerkelijke Ledenadministratie (SILA);

- organisaties waaraan een gemeente persoonsgegevens mag geven. Bijvoorbeeld een sportvereniging of een goed doel, zoals het Rode Kruis.

#### Gegevens delen met overheid verplicht
U kunt het delen van uw gegevens uit de BRP met overheidsorganisaties niet stopzetten. Overheidsorganisaties hebben deze gegevens nodig voor hun maatschappelijke taak. De Sociale Verzekeringsbank (SVB) heeft uw gegevens bijvoorbeeld nodig om uw AOW te regelen.

#### Gegevens delen vanwege de wet
Als een gemeente volgens de wet gegevens moet delen met een instantie of persoon, kunt u in sommige gevallen het delen stoppen. Start er een rechtszaak waarin u bent betrokken? Of bent u schuldeiser in een faillissement? Dan mag een advocaat of een faillissementscurator om uw gegevens vragen bij de gemeente. Als u dit stopzetten heeft aangevraagd, zal de gemeente eerst contact met u opnemen.

Geeft u geen toestemming om uw gegevens te delen? Dan zal de gemeente uw belangen afwegen tegen de noodzaak van de gegevensdeling. Besluit de gemeente uw gegevens toch te delen? Dan kunt u bij de gemeente bezwaar maken.

#### Verzoek tot stopzetten gegevens blijft staan bij verhuizing
Een verzoek tot het stopzetten van uw gegevens heeft geen einddatum. Verhuist u binnen de gemeente of naar een andere gemeente? Dan blijft het verzoek tot stoppen van het delen van uw persoonsgegevens staan. U hoeft niet opnieuw een verzoek te doen en het verzoek heeft geen einddatum.

#### Briefadres aanvragen om veiligheidsredenen
Wilt u om veiligheidsredenen uw adresgegevens uit de BRP niet delen? Dan is er meer nodig dan het aanvragen van stopzetting van uw gegevens. In zo’n geval kunt u een verzoek voor een briefadres indienen bij de gemeente. Dat is dan in plaats van uw woonadres. Dit is bijvoorbeeld mogelijk als u in een blijf-van-mijn-lijfhuis verblijft.

**Bron:** [Rijksoverheid](https://www.rijksoverheid.nl/onderwerpen/privacy-en-persoonsgegevens/vraag-en-antwoord/hoe-stop-ik-het-delen-van-mijn-gegevens-uit-de-basisregistratie-personen)

### Vraag 39
**Vraag:** Hoe voorkom ik dat criminelen mijn creditcard of bankpas skimmen?

**Antwoord:**
Skimmen of skimming betekent dat uw betaalgegevens worden gekopieerd zonder dat u dat weet. Skimmers kunnen bijvoorbeeld met opzetstukken de magneetstrip van een pas lezen. U kunt een aantal dingen doen om skimmen te voorkomen.

#### Hoe werkt skimming?
Skimmers gebruiken uw creditcard- of bankpasgegevens als u een betaling doet. Of geld opneemt bij een pinautomaat. Met uw gegevens kunnen criminelen gebruik maken van uw creditcard of bankpas.

Skimmers gaan op verschillende manieren te werk. Op pinapparaten en betaalautomaten plaatsen zij opzetstukken waarmee ze de magneetstrip van uw betaalpas aflezen. Ook kan er een klein cameraatje boven het toetsenbord hangen waarmee ze uw pincode kunnen achterhalen.

#### Skimmen voorkomen
U kunt skimmen voorkomen door geen pinautomaten of betaalautomaten die er afwijkend uitzien te gebruiken. Ook kunt u het toetsenbord met uw hand afschermen als u uw pincode intoetst. Laat u bij het pinnen niet afleiden. Ga ook niet in op hulp van personen die u willen helpen bij het pinnen.

#### Politie waarschuwen bij skimmen
Als u skim-apparatuur tegenkomt, moet u direct de politie waarschuwen via het alarmnummer 112. Heeft u het vermoeden dat uw betaalpas is geskimd? Bel dan meteen uw bank om uw pas te laten blokkeren.

**Bron:** [Rijksoverheid](https://www.rijksoverheid.nl/onderwerpen/identiteitsfraude/vraag-en-antwoord/wat-is-skimmen-en-hoe-kan-ik-voorkomen-dat-anderen-mijn-betaalgegevens-zien)

### Vraag 40
**Vraag:** Hoe voorkom ik fraude met een kopie van mijn identiteitsbewijs?

**Antwoord:**
Geef nooit zomaar uw identiteitsbewijs af. Laat u toch een kopie van uw paspoort, identiteitskaart of rijbewijs maken? Maak dan een veilige kopie en dek overbodige gegevens af, zoals uw burgerservicenummer (BSN). U kunt ook veilig een kopie maken met de KopieID-app.

#### Fraude met identiteitsgegevens
Bij identiteitsfraude maakt iemand anders dan uzelf gebruik van uw identiteitsgegevens. Dit gebeurt vaak met een kopie van uw identiteitsbewijs. Met een kopie van uw identiteitskaart waarop uw naam, geboortedatum en burgerservicenummer staan, kunnen fraudeurs bijvoorbeeld een lening aanvragen of een telefoonabonnement afsluiten. Het gevolg is dat u rekeningen ontvangt voor zaken die u niet heeft gekocht. Laat uw identiteitsbewijs daarom niet zomaar kopiëren.

#### Fraude identiteitsbewijs voorkomen
Slechts enkele organisaties mogen om een kopie van uw identiteitsbewijs vragen. Vraagt een organisatie om een kopie van uw paspoort, ID-kaart of rijbewijs? Ga dan eerst na of dit nodig is. Vaak is de registratie van het soort identiteitsbewijs en het documentnummer al voldoende. Bijvoorbeeld: ‘Paspoort, NWLFR3706.’

De organisatie die om de kopie vraagt, is verplicht om toe te lichten waarom de kopie noodzakelijk is. Of op basis van welke wettelijke verplichting zij een volledige kopie moeten maken.

#### Veilige kopie identiteitsbewijs
Geeft u toch een kopie af? Help dan misbruik van uw identiteitsgegevens voorkomen. U moet bijvoorbeeld uw burgerservicenummer afdekken of doorstrepen. Een veilige kopie van uw identiteitsbewijs maakt u zo:

- Maak op de kopie uw burgerservicenummer onleesbaar, ook in de cijferreeks onderaan.

- Schrijf op de kopie dat het een kopie is.

- Schrijf op de kopie voor welke instantie of welk product de kopie is bedoeld.

- Schrijf op de kopie de datum waarop u de kopie afgeeft.

#### Veilige kopie maken met de KopieID-app
U kunt met de KopieID-app veilig een kopie maken van uw identiteitsbewijs. Zo staat u niet meer persoonlijke informatie af dan strikt nodig.

**Bron:** [Rijksoverheid](https://www.rijksoverheid.nl/onderwerpen/identiteitsfraude/vraag-en-antwoord/fraude-voorkomen-met-kopie-id-bewijs)

### Vraag 41
**Vraag:** Hoe voorziet de nieuwe Wet op de inlichtingen- en veiligheidsdiensten (Wiv 2017) in de bescherming van privacy?

**Antwoord:**
De AIVD en MIVD mogen onder strikte voorwaarden en toezicht inbreuk maken op privacy. Dat is in de Wet op de inlichtingen- en veiligheidsdiensten (Wiv) geregeld. Deze diensten gaan uiterst zorgvuldig om met deze bevoegdheid. De nieuwe wet voorziet in een extra waarborg met een voorafgaande onafhankelijke toetsing. Dit voorkomt misbruik en onnodige inbreuk op de privacy.

**Bron:** [Rijksoverheid](https://www.rijksoverheid.nl/onderwerpen/bevoegdheden-inlichtingendiensten-en-veiligheidsdiensten/vraag-en-antwoord/bescherming-van-privacy)

### Vraag 42
**Vraag:** Hoe vraag ik DigiD aan?

**Antwoord:**
U kunt uw DigiD aanvragen via de website DigiD.nl. U moet hiervoor wel ingeschreven staan in de Basisregistratie Personen (BRP). Informatie over het aanvragen van DigiD in het buitenland staat op de website nederlandwereldwijd.nl.

#### DigiD aanvragen
Informatie over het aanvragen van een DigiD vindt u op DigiD.nl. U kunt daar ook direct uw DigiD aanvragen.

#### Nieuwe DigiD aanvragen
In de volgende situaties moet u opnieuw uw DigiD aanvragen:

- U bent uw gebruikersnaam vergeten.

- U bent uw wachtwoord vergeten. Heeft u eerder bij 'Mijn gegevens' gekozen voor 'wachtwoordherstel', dan hoeft u geen nieuwe DigiD aan te vragen. U kunt dan een nieuw wachtwoord aanmaken.

- U heeft uw DigiD 3 jaar lang niet gebruikt. Als u bij de aanvraag van uw DigiD uw e-mailadres heeft opgegeven, dan ontvangt u 30 dagen voordat uw DigiD verloopt een waarschuwing.

- U heeft uw DigiD niet binnen 21 dagen geactiveerd.

#### DigiD machtigen
Regelt iemand anders uw online zaken met de overheid voor u? Zoals bijvoorbeeld uw belastingadviseur. Geef dan nooit uw DigiD af. U moet in dit geval toestemming geven dat deze persoon namens u zaken bij de overheid mag regelen. U kunt deze toestemming geven via DigiD Machtigen.

#### DigiD aanvragen in het buitenland
Woont u buiten Nederland? Op de website van Nederland Wereldwijd staat hoe u in het buitenland een DigiD kunt aanvragen.

**Bron:** [Rijksoverheid](https://www.rijksoverheid.nl/onderwerpen/digitale-overheid/vraag-en-antwoord/hoe-vraag-ik-digid-aan)

### Vraag 43
**Vraag:** Hoe wordt de uitslag vastgesteld van de gemeenteraadsverkiezingen?

**Antwoord:**
Op woensdag 18 maart 2026 om 21.00 uur gaan de stembureaus dicht. Daarna begint het tellen van de stemmen. U mag komen kijken. De voorzitter van het stembureau zorgt dat het tellen goed verloopt.

Vóór het tellen van de stemmen

Kiezers kunnen woensdag 18 maart 2026 stemmen tussen 7.30 uur en 21.00 uur. Daarna beginnen de stembureaus met het tellen van de stemmen. De stembureauleden tellen eerst alle stempassen en volmachten.

Daarna halen de leden van het stembureau de stembiljetten uit de stembus. Ze vouwen de stembiljetten open en leggen de partijen bij elkaar. Vervolgens gaan ze alle stemmen tellen.

Het tellen van de stemmen

- Sommige gemeenten tellen op woensdagavond alleen de stemmen per partij. De volgende dag tellen ze de kandidaten. Dat heet 'centrale telling'.

- Andere gemeenten tellen op woensdagavond alles. Dus de partijen en de kandidaten. Dat heet ‘decentrale telling’.

- De stembureauleden en tellers tellen ook hoeveel ongeldige stemmen er zijn. En hoeveel stembiljetten ‘blanco’ zijn gelaten.

Meer informatie over het proces van het tellen van de stemmen staat in een tijdlijn op de website van de Kiesraad.

Kijken bij de telling

U mag bij het tellen van de stemmen zijn. Lees de regels die gelden als u bij de telling wilt meekijken.

Na het tellen van de stemmen

- De voorzitter van het stembureau schrijft alle aantallen op in een verslag. Dat heet ‘het proces-verbaal’. Alle tellers zetten een handtekening in het proces-verbaal.

- De aantallen van alle stembureaus worden bij elkaar opgeteld. Dat gebeurt op het gemeentelijk stembureau.

- Het gemeentelijk stembureau schrijft deze aantallen in het gemeentelijk proces-verbaal. U mag hiernaar komen kijken. Dit moment is in iedere gemeente verschillend. De processen-verbaal worden ook op de website van de gemeente geplaatst.

- In elke gemeente is ook een Centraal Stembureau. Zij controleren de uitslag en stellen deze vast.

- Denkt u dat er een fout is gemaakt bij een stembureau bij het (op)tellen van de stemmen? Dan kunt u dit melden bij het Centraal Stembureau van uw gemeente. Dit kan van 19 maart 2026 tot en met 25 maart 2026.

- Na 8 dagen wordt de uitslag bekendgemaakt door het Centraal Stembureau. Dat gebeurt in een openbare bijeenkomst.

- Op woensdag 1 april 2026 gaan de nieuwe raadsleden voor het eerst vergaderen.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/hoe-wordt-de-uitslag-vastgesteld-van-de-gemeenteraadsverkiezingen)

### Vraag 44
**Vraag:** Hoelang is een uittreksel uit de Basisregistratie Personen (BRP) geldig?

**Antwoord:**
Een uittreksel uit de Basisregistratie Personen (BRP, het bevolkingsregister) heeft geen vaste geldigheidsduur. Er staat wel een datum op.

#### Organisatie bepaalt hoe oud het uittreksel mag zijn
Het verschilt per organisatie hoe oud een uittreksel uit de Basisregistratie Personen (BRP) mag zijn. Dat kan bijvoorbeeld 3 maanden of 6 maanden zijn. U kunt dat navragen bij de organisatie die het uittreksel van u wil hebben.

**Bron:** [Rijksoverheid](https://www.rijksoverheid.nl/onderwerpen/privacy-en-persoonsgegevens/vraag-en-antwoord/geldigheid-uittreksel-bevolkingsregister)

### Vraag 45
**Vraag:** Houden de AIVD en MIVD precies bij wat ik zeg op WhatsApp, Facebook of X?

**Antwoord:**
Nee, de AIVD en MIVD houden niet precies bij wat u zegt op social media. Ook houden de AIVD en MIVD niet voortdurend alle telefoons in Nederland in de gaten om te kijken wat voor berichten mensen naar elkaar sturen.

#### Gericht speuren naar dreigingen
Ook checken de AIVD en MIVD niet de hele dag op Facebook of X om te kijken wat mensen aan het doen zijn. De AIVD en MIVD zoeken altijd zo gericht mogelijk naar informatie over personen die een dreiging vormen voor Nederland.

In alles wat zij doen, is het doel: onze democratische rechtsorde en de nationale veiligheid beschermen. Juist zodat iedereen zich vrij kan blijven uiten. De vrees dat de veiligheidsdiensten online voortdurend over iemands schouder meekijken, is dus ongegrond.

**Bron:** [Rijksoverheid](https://www.rijksoverheid.nl/onderwerpen/bevoegdheden-inlichtingendiensten-en-veiligheidsdiensten/vraag-en-antwoord/houden-de-aivd-en-mivd-precies-bij-wat-ik-zeg-op-whatsapp-facebook-of-twitter)

### Vraag 46
**Vraag:** Ik ben Nederlander maar woon in een andere EU-lidstaat. Mag ik stemmen voor het Europees Parlement?

**Antwoord:**
U mag als Nederlander stemmen voor het Europees Parlement. Ook als u in een ander land van de Europese Unie (EU) woont. Als u bij de plaatselijke overheid staat ingeschreven, heeft u twee keuzes: stemmen voor de Nederlandse leden van het Europees Parlement of stemmen voor de leden van het EU-land waar u woont.

#### Stemmen op een kandidaat van het EU-land waar u woont
Wilt u stemmen op een kandidaat van het EU-land waar u woont? Dan moet u bij de plaatselijke overheid geregistreerd staan. U kunt dan stemmen op een kandidaat uit dat land. U kunt dan niet ook vanuit het buitenland op een Nederlandse kandidaat stemmen.

Kijk op de website van de Europese verkiezingen hoe en wanneer u kunt stemmen in het EU-land waar u woont.

#### Stemmen op Nederlandse kandidaat
Wilt u stemmen op een Nederlandse kandidaat voor het Europees Parlement? Dan moet u zich in Nederland registreren als kiezer in het buitenland.

Stembiljet en briefstembewijs voor geregistreerde kiezers

Heeft u zich al geregistreerd als kiezer in het buitenland voor de verkiezing voor het Europees Parlement? Dan krijgt u automatisch uw briefstembewijs en stembiljet op uw buitenlandse adres. Dat regelt de gemeente Den Haag.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/ik-heb-de-nederlandse-nationaliteit-maar-woon-in-een-andere-eu-lidstaat.-mag-ik-stemmen-voor-het-europees-parlement)

### Vraag 47
**Vraag:** Ik ben slachtoffer van discriminatie. Wat kan ik doen?

**Antwoord:**
Bent u gediscrimineerd? Dan kunt u dit melden op Discriminatie.nl. U kunt hier ook terecht voor hulp of advies.

Bellen kan ook: 0800-0880.

Discriminatie.nl is de website van antidiscriminatiebureaus. Medewerkers van deze bureaus kunnen u verder helpen en adviseren.

U kunt online ook discriminatie melden bij de politie of bij het College voor de Rechten van de Mens.

Aangifte doen van discriminatie

Na uw melding kunt u besluiten om aangifte te doen van discriminatie.

- Bel hiervoor met de politie via 0900-8844.

- U kunt ook aangifte doen bij een politiebureau in de buurt.

Discriminatie op internet en social media

Bent u het slachtoffer van online discriminatie? Dan kunt u dit melden bij het Meldpunt Internet Discriminatie.

Het meldpunt kan vragen om discriminerende teksten of beelden te verwijderen.

Discriminatie door de overheid

Voelt u zich gediscrimineerd door de overheid? Dan kunt u een klacht indienen bij de Nationale Ombudsman.

**Bron:** [Rijksoverheid](https://www.rijksoverheid.nl/onderwerpen/discriminatie-en-racisme/vraag-en-antwoord/wat-kan-ik-doen-als-ik-gediscrimineerd-word)

### Vraag 48
**Vraag:** Ik ben slachtoffer van identiteitsfraude. Wat kan ik doen?

**Antwoord:**
Als u vermoedt dat u slachtoffer bent van identiteitsfraude, moet u direct een aantal maatregelen nemen. In veel gevallen is het verstandig om direct uw bank te informeren en aangifte te doen bij de politie. Welke maatregelen u verder moet nemen, hangt af van het type fraude.

#### Doe aangifte bij politie
Bij het vermoeden van een strafbaar feit kunt u als slachtoffer aangifte doen bij de politie. Ook als getuige kunt u aangifte doen. Zonder aangifte kan de politie geen opsporingsonderzoek instellen naar identiteitsfraude. En zonder aangifte kunt u de schade niet op de dader of de verzekering verhalen.

De wijze van aangifte is afhankelijk van de ernst van het feit. In de meeste gevallen is het nodig om dit op afspraak op het politiebureau te doen. Is er sprake van oplichting via internet? Dan kunt u ook de oplichting online melden op de website van de politie bij 'Mijn Politie'.

#### Verzamel bewijzen van (vermoedelijke) identiteitsfraude
Verzamel altijd zoveel mogelijk bewijs van vermoedelijke identiteitsfraude. Denk hierbij aan kopieën van bankafschriften, brieven van incassobureaus of aanvragen van abonnementen.

Gaat u aangifte doen bij de politie? Neem dan zoveel mogelijk documenten mee die uw verhaal ondersteunen. Bijvoorbeeld een reisdocument waaruit blijkt dat u ergens anders was op het moment van de fraude.

#### Houd contact met incassobureaus
Heeft u een brief ontvangen van een incassobureau? En bent u ervan overtuigd dat de brief onjuist is? Dan kunt u het volgende doen:

- Betaal niet aan het incassobureau als u niets met de kosten te maken heeft gehad. Meld dit aan het incassobureau en voeg toe dat u aangifte bij de politie gaat doen.

- Vraag bij het bedrijf de aanvraagpapieren van het abonnement, de bestelling of het lidmaatschap op. Geef deze aan de politie.

- Controleer bij het bedrijf of iemand een kopie van uw identiteitsbewijs heeft misbruikt. Een kopie is geen geldig identiteitsbewijs.

- Blijf in contact met het incassobureau of de deurwaarder. Houd ze op de hoogte van uw vorderingen.

#### Meld identiteitsfraude bij Centraal Meldpunt Identiteitsfraude (CMI)
Identiteitsfraude kunt u melden bij het CMI. U kunt hiervoor het meldingsformulier identiteitsfraude invullen. Het CMI ondersteunt slachtoffers bij het oplossen van de gevolgen van identiteitsfraude. Daarnaast geeft het meldpunt preventief advies. Komt u er zelf niet uit met betrokken organisaties? Dan kan het CMI u hierbij helpen.

Het CMI heeft ook een stappenplan. Hierin staat wat u kunt doen om verschillende vormen van identiteitsfraude te voorkomen.

#### Hulp na identiteitsfraude
Online fraude komt heel veel voor. Bent u erin getrapt? U bent zeker niet de enige. Praten met Slachtofferhulp over de oplichting kan helpen om te verwerken wat u heeft meegemaakt.

**Bron:** [Rijksoverheid](https://www.rijksoverheid.nl/onderwerpen/identiteitsfraude/vraag-en-antwoord/wat-doe-ik-bij-mogelijke-identiteitsfraude)

### Vraag 49
**Vraag:** Ik wil uit de schulden komen: wat moet ik regelen?

**Antwoord:**
Als u schulden heeft, heeft u zorgen. De deurwaarder kan langskomen. Of u dreigt uw huis te verliezen.

Heeft u geen schulden, maar heeft u moeite met rondkomen?

Vul dan deze vragenlijst in: Geldzorgen: wat moet ik regelen?

**Bron:** [Rijksoverheid](https://www.rijksoverheid.nl/onderwerpen/schulden/vraag-en-antwoord/checklist-schulden)

### Vraag 50
**Vraag:** Ik word bijna 18 jaar: wat moet ik regelen?

**Antwoord:**
Je wordt binnenkort 18 jaar, hoera! Vanaf dan regel je zelf je geldzaken. En moet je een eigen zorgverzekering hebben.

**Bron:** [Rijksoverheid](https://www.rijksoverheid.nl/onderwerpen/achttien-jaar-worden/vraag-en-antwoord/checklist-bij-18-jaar-worden)

### Vraag 51
**Vraag:** Is mijn beschadigde paspoort of identiteitskaart geldig?

**Antwoord:**
Zijn de echtheidskenmerken van uw paspoort of identiteitsbewijs beschadigd? Of zijn uw gegevens slecht leesbaar? Dan is uw reisdocument ongeldig en moet u een nieuw document aanvragen bij de gemeente.

#### Nieuw reisdocument aanvragen bij beschadiging
In de volgende gevallen van beschadiging moet u een nieuw reisdocument aanvragen:

- Als de echtheidskenmerken beschadigd zijn. Dit zijn onder andere het schaduwwatermerk en een voelbaar reliëf.

- Als uw persoonsgegevens slecht leesbaar zijn geworden.

- Als er pagina's loszitten of ontbreken.

U kunt uw paspoort of identiteitskaart bij uw gemeente inleveren en vervangen door een nieuwe. De kosten voor de aanvraag moet u zelf betalen.

#### Vergoeding bij beschadigd reisdocument
Vindt u dat de beschadiging van uw paspoort of identiteitskaart het gevolg is van een productiefout? Neem dan contact op met uw gemeente. U kunt dan achterhalen of u de kosten vergoed krijgt.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/is-mijn-beschadigde-paspoort-of-identiteitskaart-geldig)

### Vraag 52
**Vraag:** Kan de communicatie met de overheid alleen nog maar digitaal?

**Antwoord:**
Er zijn andere manieren dan digitale communicatie om zaken met gemeenten en andere overheidsorganisaties te regelen. U kunt bijvoorbeeld altijd naar het loket van uw gemeente.

#### Zaken regelen met overheid via post, telefoon of loket
Er zijn ook niet-digitale manieren om contact te hebben met de overheid. Bijvoorbeeld per post, per telefoon of aan het loket van uw gemeente.

#### Communicatie steeds meer digitaal
Overheidsorganisaties gaan hun dienstverlening steeds meer digitaal regelen. Dit is voor veel mensen sneller en makkelijker. Dat geldt niet voor iedereen. Daarom maakt de overheid digitale diensten toegankelijker en gebruiksvriendelijker. Zolang nog veel mensen het lastig vinden hun zaken met de overheid digitaal te regelen, blijven er alternatieven bestaan.

**Bron:** [Rijksoverheid](https://www.rijksoverheid.nl/onderwerpen/digitale-overheid/vraag-en-antwoord/kan-de-communicatie-met-de-overheid-straks-alleen-nog-maar-digitaal)

### Vraag 53
**Vraag:** Kan ik bezwaar maken tegen de gemeentelijke belastingaanslag?

**Antwoord:**
Bent u het niet eens met de gemeentelijke belastingaanslag? Dan kunt u hiertegen bezwaar indienen bij de gemeente. Op het aanslagbiljet gemeentelijke belastingen leest u precies hoe u dit kunt doen.

#### Gegevens die in uw bezwaarschrift moeten staan
In het bezwaar moet u de volgende gegevens vermelden:

- uw persoonlijke gegevens;

- redenen waarom u bezwaar maakt;

- het aanslagnummer van de belastingaanslag;

- uw handtekening.

#### Maak binnen 6 weken bezwaar
U moet het bezwaar indienen binnen 6 weken gerekend vanaf de datum die op het aanslagbiljet staat.

#### Gemeente mag tot einde kalenderjaar beslissen over bezwaarschrift
De gemeente heeft de tijd om te beslissen tot het einde van het kalenderjaar waarin u het bezwaar heeft ingediend. Normaal heeft de overheid 6 weken om een beslissing op uw bezwaar te nemen. Maar voor een bezwaar tegen de gemeentelijke belastingaanslag geldt dus een uitzondering.

Uitzondering: soms heeft gemeente 6 weken de tijd

Heeft u uw bezwaar in de laatste 6 weken van het kalenderjaar ingediend? Dan geldt de termijn van 6 weken wel. De gemeente heeft dan na het einde van de bezwaartermijn 6 weken de tijd om te beslissen. Ook heeft de gemeente de mogelijkheid deze termijn met maximaal 6 weken te verlengen.

**Bron:** [Rijksoverheid](https://www.rijksoverheid.nl/onderwerpen/gemeenten/vraag-en-antwoord/kan-ik-bezwaar-maken-tegen-de-gemeentelijke-belastingaanslag)

### Vraag 54
**Vraag:** Kan ik een 2e Nederlands paspoort aanvragen?

**Antwoord:**
U kunt een 2e Nederlands paspoort aanvragen als u veel reist voor zaken, uw beroep of privé. U moet wel aan een aantal voorwaarden voldoen om een 2e paspoort aan te kunnen vragen. U vraagt een 2e Nederlands paspoort aan bij de gemeente waar u staat ingeschreven.

#### Aanvragen 2e paspoort
Woont u in Nederland? Dan vraagt u een 2e Nederlands paspoort aan bij de gemeente waar u staat ingeschreven.

Woont u in het buitenland? Dan vraagt u het 2e paspoort aan bij een ambassade of consulaat. Of bij een daarvoor aangewezen gemeente (grensgemeente).

#### Gebruik 2e paspoort
U kunt een 2e paspoort nodig hebben in de volgende situaties:

- U bezoekt in een reis achtereenvolgens verschillende landen die met elkaar in conflict zijn. Toegang tot het ene land kan dan problemen geven, als van het andere land een stempel in hetzelfde paspoort staat. In de lijst met conflicterende landen kunt u zien voor welke landen dit geldt.

- U moet regelmatig naar landen reizen waarvoor een visum is vereist. Is uw paspoort al bij een ambassade voor de aanvraag van een visum? Dan kunt u met het 2e paspoort reizen of een visum aanvragen voor een ander land. Een visum is geen los document. Het is een stempel of sticker in het paspoort. U geeft uw paspoort af aan de ambassade, zodat die het visum kan toevoegen.

Een 2e paspoort is 2 jaar geldig. U kunt geen 3e paspoort aanvragen. Een 2e Nederlandse identiteitskaart is ook niet mogelijk.

#### Voorwaarden 2e paspoort
Om een 2e paspoort te kunnen aanvragen, moet u aan de volgende voorwaarden voldoen:

- Uw 1e paspoort moet nog minimaal 6 maanden geldig zijn.

- U moet aantonen dat u het 2e paspoort nodig heeft. Uw gemeente, ambassade of consulaat kan u vertellen welke documenten u moet tonen.

Woont u in het buitenland en wilt u het 2e paspoort in Nederland aanvragen? U kunt dan terecht bij een daarvoor aangewezen gemeente (grensgemeente).

U kunt een 2e paspoort ook aanvragen in Bonaire, Sint Eustatius en Saba (Caribisch Nederland). Op Aruba, Sint Maarten en Curaçao kunt u terecht bij het Kabinet van de Gouverneur.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/kan-ik-een-tweede-nederlands-paspoort-aanvragen)

### Vraag 55
**Vraag:** Kan ik informatie opvragen uit het Nationaal Register Overledenen (NRO)?

**Antwoord:**
U kunt bij het Nationaal Register Overledenen (NRO) persoonsgegevens opvragen van inwoners van Nederland die vanaf 1939 zijn overleden. Bijvoorbeeld voor stamboomonderzoek. In het register vindt u bijvoorbeeld geboortedata en adressen.

#### Uittreksel uit NRO aanvragen
Het CBG Centrum voor familiegeschiedenis beheert het Nationaal Register Overledenen. U kunt een uittreksel uit het NRO aanvragen bij het CBG. U mag de gegevens alleen gebruiken voor historisch onderzoek.

#### Opvragen eigen gegevens uit NRO
In het register kunnen ook gegevens over u staan. Bijvoorbeeld als een van uw ouders is overleden en u wordt genoemd als kind. Wilt u weten of er gegevens over u in het NRO staan? Dan kunt u dat navragen bij het CBG. U kunt ook contact opnemen met het CBG als uw gegevens in het NRO niet kloppen. Of als u niet wilt dat anderen uw gegevens opvragen. Meer informatie vindt u in het Privacyreglement NRO (pdf, 166 kB).

**Bron:** [Rijksoverheid](https://www.rijksoverheid.nl/onderwerpen/overlijden/vraag-en-antwoord/informatie-opvragen-nationaal-register-overledenen-nro)

### Vraag 56
**Vraag:** Kan ik met mijn DigiD inloggen bij overheidsorganisaties in andere EER-landen?

**Antwoord:**
U kunt met uw DigiD inloggen bij aangesloten overheidsorganisaties in andere landen van de Europese Economische Ruimte (EER). Zo kunt u bijvoorbeeld met uw DigiD in België uw pensioen inzien. Of u kunt in Oostenrijk aangifte doen van de geboorte van uw kind. De organisaties moeten wel zijn aangesloten op European login.

#### Hoe log ik in met DigiD via European login?
Op de website van de overheidsorganisatie die is aangesloten op European login, ziet u na het kiezen van het juiste land op welke manier u kunt inloggen. U ziet dan of u kunt inloggen met:

- de DigiD app

Let op: aan de DigiD-app moet een eenmalige controle van een identiteitsbewijs zijn toegevoegd.

- een ID-kaart

Let op: de identiteitskaart moet zijn uitgegeven na 13 maart 2021.

**Bron:** [Rijksoverheid](https://www.rijksoverheid.nl/onderwerpen/inloggen-europese-economische-ruimte/vraag-en-antwoord/kan-ik-met-mijn-digid-inloggen-bij-overheidsorganisaties-in-andere-eu-landen)

### Vraag 57
**Vraag:** Kan ik mijzelf laten inschrijven op een briefadres?

**Antwoord:**
Alleen als u geen woonadres heeft, of als u verblijft in een instelling, kunt u zich door uw gemeente laten inschrijven op een briefadres (postadres). Dit is een adres waar de overheid iemand zonder woonadres kan bereiken. U kunt als briefadres geen postbus gebruiken.

Lukt het u niet om een briefadresgever te vinden? Dan moet uw gemeente u sinds 1 januari 2022 verplicht inschrijven op een briefadres. Bijvoorbeeld het adres van het gemeentehuis.

#### Inschrijven Basisregistratie Personen (BRP)
Iedereen die in een half jaar minimaal 4 maanden in Nederland verblijft, moet zich laten inschrijven in de Basisregistratie Personen (BRP). Via de BRP kan de overheid in contact komen met haar burgers. U laat zich inschrijven in de BRP op uw woonadres. Of anders op een briefadres. De gemeente bepaalt of u in aanmerking komt voor een briefadres.

#### Verschil woonadres en briefadres
Een woonadres is het adres waar u woont. Een briefadres is het adres van een andere persoon of van een instelling (de zogenoemde briefadresgever). Met het adres van de briefadresgever bent u zonder woonadres toch bereikbaar voor de overheid. Een briefadres is daarom nooit een postbus. Het briefadres kan alleen in Nederland zijn.

#### Wie mogen briefadresgever zijn?
De briefadresgever moet ervoor zorgen dat post van de overheid u bereikt. Denk aan brieven, belastingformulieren, een stempas of een dagvaarding. De briefadresgever is óf een natuurlijk persoon; óf een instelling die door de gemeente is aangewezen. Als er geen briefadres beschikbaar is, kan de gemeente ook optreden als briefadresgever

Een persoon als briefadresgever

- Iemand die is ingeschreven in de BRP op een woonadres kan briefadresgever zijn. Het briefadres is dan het woonadres van die persoon. Dit kan in elke gemeente in Nederland zijn. U moet wel schriftelijk toestemming hebben van deze persoon.

Een instelling als briefadresgever

- De briefadresgever kan ook een instelling zijn die volgens het college van burgemeester en wethouders briefadresgever mag zijn. Bijvoorbeeld een instelling voor maatschappelijke opvang. Het briefadres is dan het adres van de instelling.

- Uw gemeente.

#### Waar inschrijven op een briefadres?
Inschrijven op een briefadres doet u bij de afdeling Burgerzaken/Publiekszaken in de gemeente van de briefadresgever.

#### Hoe inschrijven op een briefadres?
Om u te laten inschrijven op een briefadres in de BRP moet u in elk geval het volgende meenemen:

- een identiteitsbewijs van uzelf;

- een ondertekende schriftelijke toestemming van de briefadresgever, bijvoorbeeld de hoofdbewoner van het briefadres;

- een identiteitsbewijs (of een kopie hiervan) van de briefadresgever.

Raadpleeg (de website van) uw gemeente van de briefadresgever voor meer informatie.

**Bron:** [Rijksoverheid](https://www.rijksoverheid.nl/onderwerpen/gemeenten/vraag-en-antwoord/kan-ik-een-briefadres-krijgen-als-ik-geen-vast-woonadres-heb)

### Vraag 58
**Vraag:** Kan ik stemmen voor de gemeenteraadsverkiezingen als ik in het buitenland ben?

**Antwoord:**
Bent u op 18 maart 2026 tijdens de gemeenteraadsverkiezingen in het buitenland? Dan kunt u toch stemmen. Ga na welke situatie voor u geldt en lees hoe u kunt stemmen vanuit het buitenland.

#### Stemmen als u tijdelijk in het buitenland verblijft
Bent u op op woensdag 18 maart 2026 tijdelijk in het buitenland? Bijvoorbeeld voor werk of studie? En staat u wel ingeschreven in een Nederlandse gemeente? Dan kunt u stemmen via een machtiging (volmacht).

#### Stemmen als uitgezonden militair in het buitenland
Bent u als Nederlandse militair tijdens de gemeenteraadsverkiezingen (tijdelijk) uitgezonden naar het buitenland? Dan kunt u iemand anders vragen om voor u te stemmen via een machtigingsformulier (schriftelijke volmacht).

#### Stemmen als u in het buitenland ingeschreven staat
Woont u niet in Nederland (waaronder Aruba, Curaçao en Sint Maarten)? Heeft u de Nederlandse nationaliteit? En staat u niet meer ingeschreven bij een Nederlandse gemeente? Dan kunt u alleen stemmen bij verkiezingen voor de Tweede Kamer, het Europees Parlement, het kiescollege niet-ingezetenen en raadgevende referenda.

Registreren als kiezer buiten Nederland

Om vanuit het buitenland te kunnen stemmen, moet u zich eenmalig als kiezer registreren bij de gemeente Den Haag. U krijgt dan voor elke verkiezing de documenten waarmee u per brief kunt stemmen

#### Meer informatie over stemmen vanuit het buitenland
Op de website Stemmenvanuithetbuitenland.nl vindt u meer informatie over stemmen vanuit het buitenland voor de verkiezingen.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/stemmen-bij-verblijf-in-buitenland)

### Vraag 59
**Vraag:** Krijg ik de AIVD of MIVD achter me aan als ik illegaal een film of serie download?

**Antwoord:**
De AIVD en MIVD richten zich op het onderzoeken van dreigingen voor onze democratische rechtsorde en nationale veiligheid. Die komen niet in gevaar als u een film of serie illegaal downloadt.

#### Geen opsporingsinstantie
De AIVD en MIVD zijn geen opsporingsinstanties. Dat werk ligt onder andere in de handen van de politie. Mocht tijdens een inlichtingenonderzoek blijken dat iemand illegaal films kijkt, dan zullen zij met dat gegeven niets doen.

**Bron:** [Rijksoverheid](https://www.rijksoverheid.nl/onderwerpen/bevoegdheden-inlichtingendiensten-en-veiligheidsdiensten/vraag-en-antwoord/krijg-ik-de-aivd-of-mivd-achter-me-aan-als-ik-illegaal-een-film-of-serie-download)

### Vraag 60
**Vraag:** Levensgebeurtenissen familie

**Antwoord:**
Bij een grote verandering in de familie, moet u veel regelen. Waar te beginnen? Vul een korte vragenlijst in. Dan krijgt u een overzicht van wat u kunt regelen en wat u moet weten. U kunt ook de video’s bekijken. U ziet dan de belangrijkste zaken die u moet regelen.

#### Kinderen
- Kind erkennen en ouderlijk gezag: wat moet ik regelen?

- Pleegouder worden: wat moet ik regelen?

- Voogdij: wat moet ik regelen?

- Kind krijgen: wat moet ik regelen? / I'm having a baby: what do I need to arrange?

- 18 jaar worden: wat moet ik regelen?

#### Samenwonen of trouwen
- Samenlevingscontract afsluiten: wat moet ik regelen?

- Samenwonen: wat moet ik regelen?

- Geregistreerd partnerschap: wat moet ik regelen?

- Trouwen: wat moet ik regelen?

#### Scheiden
- Ouderschapsplan maken: wat moet ik regelen?

- Scheiden of uit elkaar gaan: wat moet ik regelen?

#### Overlijden
- Overlijden: wat moet ik regelen?

- Eigen overlijden: wat moet ik regelen voordat ik overlijd?

- Erfenis krijgen: wat moet ik regelen?

**Bron:** [Rijksoverheid](https://www.rijksoverheid.nl/onderwerpen/achttien-jaar-worden/vraag-en-antwoord/levensgebeurtenissen-familie)

### Vraag 61
**Vraag:** Mag ik een identiteitsbewijs (uit)lenen?

**Antwoord:**
U mag een Nederlandse identiteitskaart of paspoort niet (uit)lenen. Als u een identiteitsbewijs (uit)leent, om bijvoorbeeld alcohol of sigaretten te kopen, dan pleegt u identiteitsfraude. Dit is strafbaar.

#### Opname in het Register paspoortsignaleringen (RPS) na identiteitsfraude
Als u identiteitsfraude pleegt, kunt u in het Register paspoortsignaleringen (RPS) komen te staan. De opname in het RPS is een maatregel om het Nederlands reisdocument te beschermen. Nederland heeft een sterk en betrouwbaar reisdocument waar internationaal waardering voor is. Om het document betrouwbaar te houden, moet iedereen er op kunnen vertrouwen dat u bent wie uw identiteitskaart zegt dat u bent. Daarom worden de lener én de uitlener opgenomen in het RPS.

#### Gevolgen van opname in het Register paspoortsignaleringen (RPS)
Opname in het RPS betekent dat voor een aantal jaren uw recht op een paspoort wordt beperkt. Deze beperking kan zijn dat u uw Nederlandse paspoort niet mag houden, of dat u van de gemeente geen nieuw paspoort krijgt. Het kan dus voorkomen dat bijvoorbeeld een tussenjaar in Azië of een vakantie naar Amerika niet mogelijk is.

#### Heeft u toch een paspoort nodig?
De opname in het RPS betekent niet dat u helemaal geen paspoort kunt krijgen of gebruiken. In sommige situaties, bijvoorbeeld bij een studie of stage in het buitenland, kunt u een tijdelijk paspoort krijgen.

**Bron:** [Rijksoverheid](https://www.rijksoverheid.nl/onderwerpen/identiteitsfraude/vraag-en-antwoord/mag-ik-een-identiteitsbewijs-uitlenen)

### Vraag 62
**Vraag:** Met welke inlogmiddelen kan ik online zaken regelen met de overheid?

**Antwoord:**
Als burger gebruikt u DigiD om zaken te regelen met de overheid. Bedrijven regelen zaken met eHerkenning. Burgers en bedrijven kunnen vanuit het buitenland ook inloggen met Europees goedgekeurde inlogmiddelen (eIDAS).

#### Online zaken regelen met de overheid via DigiD
U kunt steeds meer zaken online met de overheid regelen met uw DigiD. Bijvoorbeeld met:

- gemeenten;

- provincies;

- waterschappen;

- ministeries;

- uitvoeringsorganisaties, zoals de Belastingdienst, SVB en UWV.

Ook zorginstellingen, zorgverzekeraars, onderwijsinstellingen en pensioenfondsen bieden soms DigiD aan als inlogmiddel.

#### DigiD aanvragen
U kunt uw DigiD aanvragen via de website van DigiD.

U kunt ook een DigiD aanvragen als u in het buitenland woont en de Nederlandse nationaliteit bezit of de nationaliteit van een ander land in de Europese Economische Ruimte (EER). U vult dan een aanvraagformulier in op de website van DigiD en haalt vervolgens de activeringscode op bij een DigiD balie.

#### eHerkenning
Met eHerkenning kunt u als bedrijf of organisatie online zakendoen met (overheids)diensten in Nederland en in de rest van Europa. Met eHerkenning kunt u bijvoorbeeld bij de Belastingdienst een aangifte doen.

Heeft u of één van uw medewerkers eHerkenning nodig? Dan kunt u uw persoonsgebonden eHerkenningsmiddel aanvragen bij door de overheid erkende eHerkenningsleveranciers. Alleen zij mogen eHerkenning leveren.

Meer informatie over het aanvragen of inloggen met eHerkenning staat op de website eHerkenning.nl.

#### Europees inloggen (eIDAS)
Burgers en bedrijven in de Europese Economische Ruimte (EER) kunnen steeds vaker gebruik maken van hun eigen nationale inlogmiddel om online zaken te regelen met de Nederlandse overheid. De nationale inlogmiddelen moeten dan wel Europees goedgekeurd zijn.

**Bron:** [Rijksoverheid](https://www.rijksoverheid.nl/onderwerpen/digitale-overheid/vraag-en-antwoord/met-welke-inlogmiddelen-kan-ik-online-zaken-regelen-met-de-overheid)

### Vraag 63
**Vraag:** Moet ik me identificeren als ik een nieuwe baan heb?

**Antwoord:**
Als u ergens gaat werken, bent u verplicht uw werkgever een geldig identiteitsbewijs te laten zien. Uw werkgever moet een kopie van het document kunnen maken.

#### Rijbewijs geen geldig identiteitsbewijs bij nieuwe baan
Met een rijbewijs kunt u zich niet identificeren bij uw nieuwe werkgever. De werkgever moet namelijk de nationaliteit of verblijfstatus van nieuwe werknemers kunnen vaststellen. En dat staat niet op het rijbewijs. Op uw werk kunt u uw rijbewijs wel gebruiken als een controleur of inspecteur uw identiteit wil controleren.

**Bron:** [Rijksoverheid](https://www.rijksoverheid.nl/onderwerpen/identificatieplicht/vraag-en-antwoord/moet-ik-me-identificeren-als-ik-een-nieuwe-baan-heb)

### Vraag 64
**Vraag:** Moet ik me op mijn werkplek kunnen identificeren?

**Antwoord:**
Iedere werknemer moet zich kunnen identificeren op het werk. Ook uitzendkrachten, vrijwilligers of stagiairs. Hiervoor is een geldig identiteitsbewijs nodig. Ook mag u gebruikmaken van het Nederlandse of Europese rijbewijs.

#### Controles op de werkplek
De volgende instanties kunnen op uw werk controles houden:

- de Nederlandse Arbeidsinspectie;

- de Vreemdelingenpolitie;

- het Uitvoeringsinstituut Werknemersverzekeringen (UWV);

- de Belastingdienst.

Is uw identiteit niet vast te stellen bij zo’n controle? Dan kunt u een boete krijgen. Het is ook mogelijk dat u mee moet naar het politiebureau.

#### Verlopen identiteitsbewijs
Verloopt tijdens de periode van uw arbeidsovereenkomst uw identiteitsbewijs? Dan hoeft u geen kopie van uw nieuwe identiteitsbewijs aan uw werkgever te geven. In de administratie van uw werkgever zit een afschrift van het oude document toen het nog geldig was. Dat is voldoende.

**Bron:** [Rijksoverheid](https://www.rijksoverheid.nl/onderwerpen/identificatieplicht/vraag-en-antwoord/moet-ik-me-op-mijn-werkplek-kunnen-identificeren)

### Vraag 65
**Vraag:** Moeten andere woningzoekenden langer op een woning wachten door de komst van asielzoekers met een verblijfsvergunning?

**Antwoord:**
Niet als er voldoende (sociale) huurwoningen beschikbaar zijn in een gemeente. Zijn er weinig woningen vrij? Dan kan de gemeente zelf kiezen om asielzoekers met een verblijfsvergunning een (sociale) huurwoning of andere woonruimte aan te bieden. Bijvoorbeeld in lege kantoren. Zo wil de overheid wachtlijsten voorkomen voor andere woningzoekenden en deze statushouders.

#### Extra woonruimte
Een gemeente heeft meer mogelijkheden om wachtlijsten tegen te gaan. Ze kan statushouders bijvoorbeeld woonruimte aanbieden bij particuliere verhuurders, in containerwoningen of flexwoningen. De sociale huurwoningen blijven dan beschikbaar voor andere woningzoekenden.

#### Meer statushouders in 1 woning
Een gemeente kan ook meer statushouders onderbrengen in 1 woning. Voorwaarde is dat elke bewoner een eigen slaapkamer heeft. Andere ruimtes kunnen ze delen. Zoals de woonkamer, keuken en badkamer.

**Bron:** [Rijksoverheid](https://www.rijksoverheid.nl/onderwerpen/asielbeleid/vraag-en-antwoord/moeten-andere-woningzoekenden-langer-op-een-woning-wachten-door-de-komst-van-vergunninghouders)

### Vraag 66
**Vraag:** Mogen de AIVD en MIVD mij hacken?

**Antwoord:**
Ja, maar dat doen de AIVD en MIVD niet zomaar. Een bijzondere bevoegdheid als hacken mogen zij alleen inzetten als dat noodzakelijk is voor het onderzoek. Hiervoor moeten zij bovendien toestemming vragen aan de minister.

Vervolgens velt de onafhankelijke TIB (Toetsingscommissie Inzet Bevoegdheden) een bindend oordeel over de inzet van deze bijzondere bevoegdheid. Zonder instemming mogen de AIVD en MIVD geen hack plaatsen.

Dat de AIVD computers hackt is niet nieuw. Ook onder de vorige versie van de Wiv mochten zij dat. Wel is duidelijker gemaakt welke verplichtingen en bevoegdheden de dienst in dat kader heeft.

**Bron:** [Rijksoverheid](https://www.rijksoverheid.nl/onderwerpen/bevoegdheden-inlichtingendiensten-en-veiligheidsdiensten/vraag-en-antwoord/mogen-de-aivd-en-mivd-mij-hacken)

### Vraag 67
**Vraag:** Mogen organisaties mijn persoonsgegevens aan anderen doorgeven?

**Antwoord:**
Organisaties mogen uw persoonsgegevens alleen aan anderen doorgeven als daar een goede reden voor is. En als zij zich houden aan de voorwaarden uit de Algemene verordening gegevensbescherming (AVG). Lees meer over de AVG en uw privacyrechten.

#### Voorwaarden doorgeven persoonlijke gegevens
In 6 situaties mogen organisaties uw persoonsgegevens aan anderen geven:

-
Uw toestemming
Als u toestemming geeft, kunnen organisaties uw persoonsgegevens met anderen delen. De toestemming geldt alleen als duidelijk is waar u toestemming voor geeft en wat de gevolgen ervan zijn.

-
Uitvoeren van een overeenkomst
Heeft u een overeenkomst met een organisatie? Of gaat u die sluiten? Dan kan de organisatie uw persoonsgegevens aan anderen geven om de overeenkomst uit te voeren. Zo kan een telecombedrijf uw persoonsgegevens aan een postbedrijf geven. Bijvoorbeeld om een mobiele telefoon bij u thuis te laten bezorgen.

-
Wettelijke verplichting
Soms is het wettelijk verplicht om persoonsgegevens door te geven. Zo kan de Belastingdienst alle gegevens opeisen die van belang zijn voor de belastingheffing. Dat staat in de Algemene wet inzake Rijksbelastingen.

-
Uw vitaal belang
Als u dringend medische hulp nodig heeft, kan iemand anders uw persoonsgegevens aan een arts geven. Bijvoorbeeld als u buiten bewustzijn bent en zelf geen toestemming kunt geven.

-
Uitvoering van een publiekrechtelijke taak
De overheid mag persoonsgegevens doorgeven als dat nodig is voor de goede vervulling van haar taken. Zo kan de gemeente kijken waar u woont. Bijvoorbeeld als u een parkeervergunning aanvraagt voor een straat waar alleen bewoners van die straat mogen parkeren.

-
Gerechtvaardigd belang van de organisatie
Een organisatie kan een andere goede reden hebben om uw gegevens te delen. Bijvoorbeeld om fraude op te sporen. Een organisatie moet haar eigen belang dan afwegen tegen uw belang en uw rechten. En ze moet zich afvragen of het resultaat op een andere manier te bereiken is, of met minder gegevens. Ook moet de organisatie een privacytoets uitvoeren.

Meer informatie over de voorwaarden voor het verstrekken van persoonsgegevens vindt u op de website van de Autoriteit Persoonsgegevens.

#### Overtreding privacywetgeving
Vermoedt u dat een organisatie verkeerd omgaat met uw persoonsgegevens? Dan kunt u dit melden bij de Autoriteit Persoonsgegevens.

**Bron:** [Rijksoverheid](https://www.rijksoverheid.nl/onderwerpen/privacy-en-persoonsgegevens/vraag-en-antwoord/mogen-organisaties-mijn-persoonsgegevens-aan-anderen-doorgeven)

### Vraag 68
**Vraag:** Naar een verpleeghuis verhuizen: wat moet ik regelen?

**Antwoord:**
U of iemand anders in uw omgeving verhuist naar een verpleeghuis. Kijk wat u hiervoor moet regelen.

Vul de vragenlijst in en maak een persoonlijk overzicht. Uw antwoorden worden niet opgeslagen.

**Bron:** [Rijksoverheid](https://www.rijksoverheid.nl/onderwerpen/verpleeghuizen-en-zorginstellingen/vraag-en-antwoord/checklist-verhuizen-naar-verpleeghuis)

### Vraag 69
**Vraag:** Naar welke landen kan ik reizen met de Nederlandse identiteitskaart?

**Antwoord:**
Met de Nederlandse identiteitskaart kunt u reizen naar de volgende landen:

- Andorra

- Albanië

- België

- Bosnië en Herzegovina

- Bulgarije

- Cyprus

- Denemarken

- Duitsland

- Estland

- Faeröer

- Finland

- Frankrijk

- Georgië

- Griekenland

- Hongarije

- Ierland

- IJsland

- Italië

- Kosovo

- Kroatië

- Letland

- Liechtenstein

- Litouwen

- Luxemburg

- Noord-Macedonië

- Malta

- Monaco

- Montenegro

- Noorwegen (inclusief Spitsbergen)

- Oostenrijk

- Polen

- Portugal (inclusief Madeira en de Azoren)

- Roemenië

- San Marino

- Servië

- Slovenië

- Slowakije

- Spanje (inclusief de Canarische Eilanden)

- Tsjechië

- Turkije

- Zweden

- Zwitserland

#### Reisbestemming niet in de lijst?
Neem contact op met de ambassade of het consulaat van uw reisbestemming als dat land niet in de lijst staat. Daar kunt u vragen of u dat land binnenkomt met de Nederlandse identiteitskaart. Sommige landen accepteren namelijk de Nederlandse identiteitskaart als reisdocument zonder formele afspraak met Nederland daarover.

Reizen naar het Verenigd Koninkrijk (VK)

Reist u naar Engeland, Schotland of Noord-Ierland? Vanaf 1 oktober 2021 moet u een paspoort gebruiken om naar het VK te reizen.

Woonde u al vóór 1 januari 2021 in het VK of bent u een grensarbeider? Dan gelden uitzonderingsregels voor het reizen naar het VK.

#### Caribische delen van Nederland
Reist u naar de Caribische delen van Nederland? Dan moet u een paspoort gebruiken. Het Caribisch deel van het Koninkrijk bestaat uit:

- de landen Aruba, Curaçao en Sint Maarten;

- de 3 openbare lichamen Bonaire, Sint Eustatius en Saba. Deze 3 samen heten Caribisch Nederland.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/naar-welke-landen-reizen-met-nederlandse-identiteitskaart)

### Vraag 70
**Vraag:** Overlijden: wat moet ik regelen?

**Antwoord:**
Is er iemand in uw omgeving overleden? Dan moeten de nabestaanden een aantal zaken regelen. Bijvoorbeeld aangifte van overlijden doen, de uitvaart regelen en de administratie afwikkelen.

Wilt u weten wat u moet regelen voor uw eigen overlijden? Vul dan de vragenlijst Eigen overlijden, wat moet ik regelen?' in.

Video: wat moet ik regelen als een naaste overlijdt?

#### Overlijden in het buitenland
Is een familielid of reisgenoot in het buitenland overleden? Of overlijdt bijvoorbeeld uw ouder die in het buitenland woont? Dan krijgt u mogelijk te maken met aangifte van overlijden doen, de uitvaart organiseren en de administratie afwikkelen. Bekijk op Nederlandwereldwijd.nl wat u moet regelen als een familielid of reisgenoot in het buitenland is overleden.

**Bron:** [Rijksoverheid](https://www.rijksoverheid.nl/onderwerpen/overlijden/vraag-en-antwoord/checklist-bij-overlijden)

### Vraag 71
**Vraag:** Rondkomen met weinig geld: wat kan ik regelen?

**Antwoord:**
Als u moeite heeft met rondkomen, heeft u zorgen. U vraagt zich af of u uw boodschappen nog kunt betalen. Of dat u in uw huis kunt blijven wonen.

**Bron:** [Rijksoverheid](https://www.rijksoverheid.nl/onderwerpen/armoedebestrijding/vraag-en-antwoord/checklist-geldzorgen)

### Vraag 72
**Vraag:** Slaan de AIVD en de MIVD mijn DNA op in een databank?

**Antwoord:**
De AIVD en MIVD zullen niet zomaar uw DNA-profiel opstellen en bewaren.

#### Identiteit vaststellen of verifiëren
In bepaalde gevallen mogen de AIVD en MIVD na toestemming van de minister en de Toetsingscommissie Inzet Bevoegdheden (TIB) wel celmateriaal verzamelen om een DNA-profiel op te stellen. Na bijvoorbeeld een terroristische aanslag is een DNA-profiel soms de enige mogelijkheid om de identiteit van een dader te bevestigen. De AIVD en MIVD stellen een DNA-profiel op om iemands identiteit te kunnen vaststellen of verifiëren.

Een DNA-profiel bestaat uit een cijferreeks. Het celmateriaal zelf moet daarna meteen worden vernietigd. En mag nadrukkelijk niet worden gebruikt om gezondheidskenmerken in kaart te brengen. Lees hier meer informatie over het onderzoek met DNA-profielen.

**Bron:** [Rijksoverheid](https://www.rijksoverheid.nl/onderwerpen/bevoegdheden-inlichtingendiensten-en-veiligheidsdiensten/vraag-en-antwoord/slaan-de-aivd-en-de-mivd-mijn-dna-op-in-een-databank)

### Vraag 73
**Vraag:** Veelgestelde vragen over werken op een stembureau

**Antwoord:**
Er zijn veel mensen nodig om de gemeenteraadsverkiezingen op woensdag 18 maart 2026 goed te laten verlopen. Bijvoorbeeld mensen die op een stembureau helpen of die helpen met het tellen van stemmen. Wil je meer weten over het werken op een stembureau? Lees dan deze antwoorden op veelgestelde vragen.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/veelgestelde-vragen-over-werken-op-een-stembureau)

### Vraag 74
**Vraag:** Verzamelen de AIVD en MIVD ook gegevens van onschuldige mensen?

**Antwoord:**
Het is niet uitgesloten dat de AIVD of MIVD tijdens een onderzoek ook informatie van onschuldige mensen langs zien komen.

#### Bijna alle data direct weggegooid
Zodra echter blijkt dat data niet relevant zijn, worden deze direct vernietigd. Het gaat hierbij om 95% tot 98% van de data waartoe de veiligheidsdiensten via onderzoeksopdrachtgerichte interceptie (OOG-interceptie) toegang krijgen.

De gegevens die overblijven moeten uiterlijk na 3 jaar worden weggegooid. Tenzij ze relevant zijn voor het onderzoek.

De AIVD en MIVD zijn niet geïnteresseerd in gegevens van mensen die niets met de onderzoeken te maken hebben (en geen direct gevaar vormen voor de nationale veiligheid). Die maken het onderzoek nodeloos ingewikkeld.

**Bron:** [Rijksoverheid](https://www.rijksoverheid.nl/onderwerpen/bevoegdheden-inlichtingendiensten-en-veiligheidsdiensten/vraag-en-antwoord/verzamelen-de-aivd-en-mivd-ook-gegevens-van-onschuldige-mensen)

### Vraag 75
**Vraag:** Waar geldt het verbod op gezichtsbedekkende kleding?

**Antwoord:**
Het verbod om gezichtsbedekkende kleding te dragen geldt in en rond gebouwen van de zorg, het onderwijs, de overheid en in het openbaar vervoer. U mag op deze locaties geen kleding aan hebben die uw gezicht onherkenbaar maakt.

#### Verbod op gezichtsbedekkende kleding
Dit betekent dat u bijvoorbeeld niet met uw integraalhelm op een apotheek of ziekenhuis mag binnenstappen. U mag bijvoorbeeld ook niet een school, gemeentehuis of trein in als u een boerka aan heeft.

#### Verbod geldt ook op terrein van gebouwen van overheid, zorg en onderwijs
Het verbod op gezichtsbedekkende kleding geldt ook op het terrein dat bij een overheidsgebouw, zorg- of onderwijsinstelling hoort. Een terrein is een stuk grond dat bij het gebouw hoort. Soms staat hier een hek omheen. Denk bijvoorbeeld aan het schoolplein van een school. Of een gebied rondom het ziekenhuis. Als er geen hek om het gebouw staat, is het soms niet duidelijk wat het terrein van het gebouw is. En waar het verbod op gezichtsbedekkende kleding begint. Neem dan contact op met de betreffende organisatie voor meer informatie.

#### Als er geen terrein bij het gebouw zit
Soms heeft een gebouw geen bijbehorend terrein. Het gebouw grenst dan direct aan de openbare weg of aan de stoep. Bijvoorbeeld als de deuren van de apotheek uitkomen op de stoep. In zo’n geval begint het verbod op gezichtsbedekkende kleding vanaf de ingang van een gebouw.

#### Verbod geldt alleen in voertuigen van ov
Het verbod geldt alleen in de voertuigen van het openbaar vervoer en niet bij haltes, op perrons of in stationshallen.

#### Geen verbod op ambassades en consulaten
Het verbod op gezichtsbedekkende kleding geldt niet in buitenlandse ambassades en consulaten in Nederland. Het verbod geldt ook niet in Nederlandse ambassades en consulaten in het buitenland.

#### Neem contact op met organisatie bij twijfel
Twijfelt u of u met gezichtsbedekkende kleding een voertuig of een gebouw van de zorg, de overheid of het onderwijs in mag? Neem dan contact op met de betreffende organisatie. Zij kunnen u vertellen wat wel of niet mag.

**Bron:** [Rijksoverheid](https://www.rijksoverheid.nl/onderwerpen/gezichtsbedekkende-kleding-in-de-media-boerkaverbod/vraag-en-antwoord/waar-geldt-het-verbod-op-gezichtsbedekkende-kleding)

### Vraag 76
**Vraag:** Waar kan ik een afschrift of uittreksel van de burgerlijke stand aanvragen?

**Antwoord:**
De burgerlijke stand maakt akten (officiële documenten) op van belangrijke gebeurtenissen in uw leven. U vraagt een afschrift of uittreksel van deze akten aan bij de gemeente die de akte opmaakte.

#### Soorten akten
De volgende soorten akten kunt u aanvragen:

- geboorteakte;

- overlijdensakte;

- huwelijksakte;

- echtscheidingsakte;

- akte van partnerschapsregistratie.

Een afschrift of uittreksel van deze akten vraagt u aan bij de gemeente die de akte opmaakte. Ook als u inmiddels niet meer in die gemeente woont. Voor het aanvragen, heeft u een geldig legitimatiebewijs nodig.

#### Afschrift akte
Een afschrift is een kopie van de akte. Hierop staat een stempel en handtekening van de ambtenaar van de burgerlijke stand. De volgende personen kunnen dit aanvragen:

- uzelf;

- een gemachtigde;

- iemand met een ‘gerechtvaardigd belang’ (bijvoorbeeld bij een rechtszaak).

#### Uittreksel akte
Op een uittreksel staan alleen de persoonsgegevens uit de akte. De volgende personen kunnen dit aanvragen:

- uzelf;

- een gemachtigde;

- een andere belanghebbende (echtgenoot of erfgenaam).

Staat u ingeschreven in de Registratie Niet-ingezetenen (RNI)? Bijvoorbeeld omdat u bent verhuisd naar het buitenland? Dan vraagt een uittreksel RNI aan bij 1 van de 19 gemeenten met een RNI-loket.

**Bron:** [Rijksoverheid](https://www.rijksoverheid.nl/onderwerpen/gemeenten/vraag-en-antwoord/uittreksel-burgerlijke-stand-aanvragen)

### Vraag 77
**Vraag:** Waar kan ik een klacht indienen over een aanbesteding?

**Antwoord:**
U kunt een klacht indienen over aanbestedingen en offertetrajecten van de Rijksoverheid bij een van onderstaande klachtenmeldpunten.

#### Adressen klachtenmeldpunten
U kunt de klachtenmeldpunten bereiken per e-mail.

E-mailadressen klachtenmeldpunten

Inkooppunt
E-mailadres

SIC Rijkswaterstaat / Informatievoorziening
klachtenmeldpunt@rws.nl *)

IUC Bedrijfsvoering Rijkswaterstaat
klachtenmeldpunt@rws.nl *)

IUC Belastingdienst
klachtenmeldpuntaanbestedingen@Belastingdienst.nl

IUC Commando Diensten Centra (CDC)
aanbestedingsklachten@mindef.nl

IUC Communicatie

klachtaanbestedingdpc@minaz.nl

IUC Dienst Justitiële Inrichtingen (DJI)

klachtenmeldpunt.venj@minjenv.nl

IUC Economische Zaken (EZ)
klachtenmeldpuntaanbesteden@minezk.nl

IUC Infrastructuur en Waterstaat
klachten.inkoop@minienw.nl

IUC Justitie en Veiligheid
klachtenmeldpunt.EA@minjenv.nl

IUC Noord
klachtenmeldpunt@iuc-noord.nl

IUC Rijksinkoopsamenwerking

klachtenmeldpunt.ris@rijksoverheid.nl

IUC Rijksinstituut voor Volksgezondheid en Milieu (RIVM)
-

IUC Rijksvastgoedbedrijf (RVB)
klachtenmeldpunt@rgd.minbzk.nl

IUC Vreemdelingenketen

klachtenmeldpunt.venj@minjenv.nl

SIC Commando Landstrijdkrachten (CLAS)
aanbestedingsklachten@mindef.nl

SIC DJI / Forensische Zorg
klachtenmeldpuntEA@minjenv.nl

SIC Rijkswaterstaat / Realisatie, Aanleg en Onderhoud
klachtenmeldpunt@rws.nl *)

Commando Luchtstrijdkrachten (CLSK)
aanbestedingsklachten@mindef.nl

Commando Zeestrijdkrachten (CZSK)
aanbestedingsklachten@mindef.nl

Commando Materieel en IT
aanbestedingsklachten@mindef.nl

*) Lees ook de informatie op de website van Rijkswaterstaat over het Klachtenmeldpunt aanbesteden.

#### Klachtenregeling
Aanbestedende diensten en ondernemers hebben samen een standaard klachtenafhandeling bij aanbesteden opgesteld. Hierin staat wanneer een hoe een aanbestedende dienst of ondernemer een klacht over de andere partij kan indienen.

Levert dit niets op, dan kunnen zij terecht bij de Commissie van Aanbestedingsexperts.

**Bron:** [Rijksoverheid](https://www.rijksoverheid.nl/onderwerpen/zakendoen-met-het-rijk/vraag-en-antwoord/waar-kan-ik-een-klacht-indienen-over-een-aanbesteding)

### Vraag 78
**Vraag:** Waar kan ik een klacht indienen over een overheidsinstantie?

**Antwoord:**
Als u een probleem heeft met een overheidsinstantie, dan kunt u een klacht indienen bij de overheidsorganisatie of de gemeente waarover u de klacht heeft. Bent u niet tevreden over de afhandeling van uw klacht? Dan kunt u de Nationale ombudsman inschakelen.

#### Klacht indienen over een overheidsinstantie
Heeft u een klacht over een overheidsinstantie? Bijvoorbeeld UWV, de Belastingdienst, de politie of een gemeente? Dan kunt u een klacht indienen bij de betreffende instantie. Op de website van de instantie staat hoe u een klacht kunt indienen. U kunt ook bellen met de instantie en vragen hoe u een klacht kunt indienen.

Niet tevreden over de afhandeling van de klacht

Heeft u een klacht over een overheidsinstantie, maar reageert die niet op uw klacht? Of vindt u dat de afhandeling van uw klacht te lang duurt? Dan kunt u gratis de Nationale Ombudsman inschakelen. Dit kan ook als u vindt dat de overheid zich niet aan de wet houdt.

#### Klacht indienen over de AIVD of de MIVD
Heeft u een klacht over de Algemene Inlichtingen- en Veiligheidsdienst (AIVD)? Dan kunt u een klacht indienen bij de minister van Binnenlandse Zaken en Koninkrijksrelaties (BZK).

Als u een klacht heeft over de Militaire Inlichtingen en veiligheidsdienst (MIVD), dan kunt u een klacht indienen bij de minister van Defensie.

Niet tevreden over klachtafhandeling AIVD of MIVD

Bent u niet tevreden over de afhandeling van de klacht over de AIVD of de MIVD? Dan kunt u een klacht indienen bij de toezichthouder voor de geheime diensten, de CTIVD. Dat is de Commissie van Toezicht op de Inlichtingen- en Veiligheidsdiensten.

#### Klacht indienen over een gemeente
Als u een klacht heeft over uw gemeente, kunt u die indienen bij de gemeente zelf.

Niet tevreden over klachtafhandeling gemeente

Als u niet tevreden bent met de afhandeling, dan kunt u terecht bij een ombudsman. Als uw gemeente is aangesloten bij de Nationale ombudsman, dan kunt u daar uw klacht indienen. Op de website kunt u zien of uw gemeente is aangesloten bij de Nationale ombudsman. Gemeenten die niet zijn aangesloten hebben een eigen ombudsvoorziening.

#### Klacht over dienstverlening Informatie Rijksoverheid
Een klacht over de dienstverlening van Informatie Rijksoverheid kunt u per e-mail, per post of telefonisch doorgeven. Stuur uw e-mail via het contactformulier. Dit formulier vindt u op deze website; onderaan de pagina via de link Contact (onder Service). Uw brief kunt u sturen naar Informatie Rijksoverheid, Postbus 20002, 2500 EA Den Haag. U kunt telefonisch contact opnemen via het telefoonnummer 1400. Dit kan op werkdagen van 8.00 tot 20.00 uur.

**Bron:** [Rijksoverheid](https://www.rijksoverheid.nl/onderwerpen/kwaliteit-en-integriteit-overheidsinstanties/vraag-en-antwoord/waar-kan-ik-terecht-met-een-klacht-over-de-overheid)

### Vraag 79
**Vraag:** Waar kan ik een paspoort of ID-kaart aanvragen als ik in het buitenland woon?

**Antwoord:**
Als u in het buitenland woont, kunt u bij de meeste Nederlandse ambassades en consulaten-generaal een (nieuw) paspoort of een identiteitskaart aanvragen. Dit kan ook bij de gemeentebalie op Schiphol en bij 14 andere gemeenten in Nederland.

#### Reisdocument aanvragen in het buitenland
Nederlanders die in het buitenland wonen, kunnen een paspoort of identiteitskaart aanvragen bij de meeste Nederlandse ambassades en consulaten-generaal. Op hun websites vindt u de volgende informatie:

- hoe u een paspoort of ID-kaart aanvraagt;

- hoe u hiervoor een afspraak maakt;

- welke documenten u daarvoor nodig hebt.

Nooddocumenten kunt u aanvragen bij alle Nederlandse consulaire vertegenwoordigingen (ambassades, consulaten-generaal en consulaten).

#### Paspoort of ID-kaart aanvragen bij VFS Global
Nederlanders die in het buitenland wonen kunnen ook een (nieuw) paspoort of ID-kaart aanvragen bij VFS Global. U betaalt hiervoor extra servicekosten.

VFS Global is een extern bedrijf en geen onderdeel van het ministerie van Buitenlandse Zaken.

U kunt in de volgende landen bij VFS Global terecht voor het aanvragen van een (nieuw) paspoort of ID-kaart:

- Australië (Brisbane, Melbourne en Perth)

- Canada (Edmonton, Vancouver en Toronto)

- Nieuw-Zeeland (Auckland)

- Spanje (Barcelona en Madrid)

- Verenigd Koninkrijk (Londen, Birmingham en Edinburgh)

- Verenigde Staten (Chicago, Los Angeles, Houston en Boston)

- Zuid-Afrika (Durban en Kaapstad)

- Turkije (Izmir)

- Irak (Erbil)

Lees de voorwaarden voor de aanvraag van een paspoort of ID-kaart in het buitenland op de website van Nederland Wereldwijd.

#### Paspoort en ID-kaart aanvragen in Nederland
U kunt ook op Schiphol en bij een aantal grensgemeenten in Nederland een paspoort of identiteitskaart aanvragen. Op Schiphol kan dit bij de paspoortbalie in Aankomsthal 2.

#### Paspoort of ID-kaart aanvragen zonder vaste woonplaats of verblijfplaats
Heeft u de Nederlandse nationaliteit, maar geen vaste woon- of verblijfplaats in Nederland? U kunt dan een paspoort of identiteitskaart aanvragen bij verschillende Nederlandse grensgemeenten.

#### Stap voor stap: reisdocument aanvragen in buitenland
- Als aanvrager verschijnt u persoonlijk bij de ambassade of het consulaat zodat uw identiteit kan worden vastgesteld. Dat geldt ook voor kinderen.

- U doorloopt de digitale paspoorttool om vast te stellen of u nog meer documenten nodig heeft en om een afspraak te maken.

- U heeft het Paspoortaanvraagformulier ingevuld en ondertekend en neemt dit formulier mee samen met een goed gelijkende pasfoto.

- U moet kunnen aantonen dat u de Nederlandse nationaliteit bezit. Vraagt u niet op tijd een nieuw paspoort of een Verklaring omtrent het bezit van Nederlanderschap aan? Dan kunt u in sommige gevallen uw Nederlanderschap verliezen. Bij twijfel over uw nationaliteit kunt u geen nieuw paspoort of ID-kaart krijgen. Lees voor meer informatie de brochure Nederlandse nationaliteit automatisch verliezen.

- U moet bij uw aanvraag ál uw Nederlandse of buitenlandse reisdocumenten kunnen laten zien.

#### Afhalen reisdocument in buitenland
Het paspoort en de identiteitskaart worden in Nederland gemaakt en naar de ambassade of het consulaat opgestuurd waar u het document heeft aangevraagd. Daarom kan de behandeling van uw aanvraag enkele weken duren.

De Nederlandse vertegenwoordiging laat u weten wanneer u het paspoort of de identiteitskaart kunt afhalen. U moet dit persoonlijk doen, behalve als dit door omstandigheden niet van u verwacht kan worden.

Onder bepaalde voorwaarden kan het paspoort of de identiteitskaart naar het adres van de aanvrager worden opgestuurd. Het kan dan gaan om reisafstand of beperkte mobiliteit. U spreekt dit af bij de aanvraag. Opsturen kan alleen als dit veilig is en is voor eigen risico en rekening.

#### Bsn in paspoort
Vraagt u een Nederlands paspoort aan in het buitenland en heeft u een burgerservicenummer (bsn)? Dan komt uw bsn automatisch in uw paspoort te staan. Heeft u geen bsn, dan krijgt u een paspoort zonder bsn. U bent niet verplicht een bsn aan te vragen. De instantie waar u uw paspoortaanvraag indient checkt in de Basisregistratie Personen (RNI, Registratie Niet-ingezetenen) of u een bsn heeft. U hoeft hier zelf dus niets voor te doen.

Personen die na 1994 uit Nederland zijn vertrokken, hebben doorgaans een bsn. Misschien heeft u een oud sofinummer. In dat geval komt uw bsn niet in uw paspoort te staan.

#### Ministerie van Buitenlandse Zaken als uitgevende instantie
Sinds maart 2014 wordt op de houderpagina van alle paspoorten en identiteitskaarten die in het buitenland zijn aangevraagd 'minister van Buitenlandse Zaken' vermeld. Uitgevende instanties kunnen via de locatiecodes in de chip van uw paspoort zien waar uw paspoort is verstrekt.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/aanvragen-paspoort-of-id-kaart-buitenland)

### Vraag 80
**Vraag:** Waar kan ik hulp vinden om beter te worden met de computer en internet?

**Antwoord:**
Het Informatiepunt Digitale Overheid helpt u digitaal vaardiger te worden. Voor hulp en cursussen over omgaan met computer en internet kunt u vaak ook terecht in een openbare bibliotheek.

#### Hulp via Informatiepunt Digitale Overheid
Het Informatiepunt Digitale Overheid helpt u om zelfstandig gebruik te maken van digitale dienstverlening. Bijvoorbeeld van gemeenten, UWV en de Belastingdienst.

#### Hulp via DigiHulplijn
Heeft u vragen over computers, smartphones, internet of digitale diensten? Dan kunt u gratis bellen met de DigiHulplijn: 0800 1508 (gratis).

#### Hulp in de bibliotheek
Sommige bibliotheken geven cursussen over digitaal zakendoen met de overheid. Zij kunnen u bijvoorbeeld helpen met uw belastingaangifte.

**Bron:** [Rijksoverheid](https://www.rijksoverheid.nl/onderwerpen/digitale-overheid/vraag-en-antwoord/waar-kan-ik-hulp-vinden-om-vaardiger-te-worden-met-de-computer-en-internet)

### Vraag 81
**Vraag:** Waar kan ik mogelijk geschikte woonruimte voor statushouders melden?

**Antwoord:**
Weet u woonruimte voor statushouders (vergunninghouders), neem dan contact op met de gemeente waar de woonruimte zich bevindt.

**Bron:** [Rijksoverheid](https://www.rijksoverheid.nl/onderwerpen/asielbeleid/vraag-en-antwoord/ik-heb-een-gebouw-beschikbaar-voor-het-huisvesten-van-vergunninghouders-bij-wie-kan-ik-dat-aanbieden)

### Vraag 82
**Vraag:** Waar kan ik mogelijke schending van mensenrechten in Nederland melden?

**Antwoord:**
Er zijn veel instellingen en organisaties waar u terecht kunt met klachten over (vermeende) mensenrechtenschendingen. Zij hebben een verschillende invalshoek of opdracht.

#### Overleg voor oplossing schending mensenrecht
Neem altijd eerst contact op met de persoon of instantie die verantwoordelijk is voor de vermeende schending. U kunt proberen in onderling overleg tot een oplossing te komen. Misschien heeft de organisatie waar u de problemen ondervindt zelfs een klachtencommissie.

#### Klacht indienen schending mensenrecht
Helpt overleg met de instantie niet? Dan kunt u - afhankelijk van de precieze klacht - terecht op de klachtenpagina’s van een van de volgende organisaties:

- Het College voor de Rechten van de Mens behandelt klachten over discriminatie. Bijvoorbeeld rondom school, wonen, winkelen, werken, uitgaan en sporten. Lees meer over het indienen van een klacht bij het College voor de Rechten van de Mens.

- De Nationale ombudsman behandelt klachten over de overheid en let daarbij ook op de naleving van mensenrechten.

- De Kinderombudsman behandelt klachten over de omgang met kinderrechten. Het kunnen klachten zijn over de overheid, organisaties in de gezondheidszorg, vrijwillige jeugdzorg, kinderopvang of het onderwijs.

- De Autoriteit Persoonsgegevens behandelt vragen en tips over de bescherming van persoonsgegevens. Het college behandelt ook mogelijke overtredingen van de privacywetgeving.

#### Schending mensenrecht voor de rechter
In het uiterste geval kunt u een rechtszaak beginnen. Heeft een rechtszaak niets opgeleverd en vindt u nog steeds dat uw mensenrechten geschonden zijn? Dan kunt u terecht bij het Europees Hof voor de Rechten van de Mens (Engelstalig).

**Bron:** [Rijksoverheid](https://www.rijksoverheid.nl/onderwerpen/mensenrechten/vraag-en-antwoord/waar-kan-ik-mogelijke-schending-van-mensenrechten-in-nederland-melden)

### Vraag 83
**Vraag:** Waar kan ik of mijn kind terecht bij problemen online, zoals cyberpesten?

**Antwoord:**
Praat altijd eerst met iemand die u vertrouwt. Bijvoorbeeld de mentor, andere ouders of vrienden. Komt u er samen niet uit? Dan zijn er verschillende organisaties waar u hulp kunt krijgen als u of uw kind online gepest wordt. Of online iets anders vervelends heeft meegemaakt.

- Meldknop.nl is een meldpunt als een minderjarige iets vervelends op het internet heeft meegemaakt, zoals bijvoorbeeld online pesten, discriminatie, nare filmpjes, grooming, sexting en oplichting.

- Kinderen kunnen elke dag tussen 11.00 en 21.00 uur anoniem bellen met De Kindertelefoon. Dat kan over alle problemen die ze tegenkomen in hun leven, dus ook over online problemen.

- Heeft u vragen over de online rechten van uw kind? Dan kunt u terecht bij de Kinderombudsman. Ook kunt u er terecht als uw kind problemen met een overheidsinstantie heeft.

- De hulplijn van Offlimits geeft praktische hulp en advies als u te maken krijgt met online grensoverschrijdend gedrag. Bijvoorbeeld bij het zonder toestemming delen van naaktfoto’s.

- Bij ACM ConsuWijzer kunt u een melding maken als u klachten heeft over bijvoorbeeld de veiligheid of betrouwbaarheid van social media, een online marktplaats, zoekmachine of vergelijkingssite.

**Bron:** [Rijksoverheid](https://www.rijksoverheid.nl/onderwerpen/veilige-online-leefomgeving/vraag-en-antwoord/waar-kan-ik-of-mijn-kind-terecht-bij-problemen-online)

### Vraag 84
**Vraag:** Waar kan ik ongewenst gedrag of een integriteitsschending door een medewerker van de overheid melden?

**Antwoord:**
Ongewenst gedrag of een andere (mogelijke) integriteitsschending, zoals pesten, seksuele intimidatie of diefstal, kunt u melden bij de overheidsorganisatie waar de medewerker werkt.

Voorbeelden van ongewenst gedrag en integriteitsschendingen die u kunt melden zijn:

- strafbare feiten zoals diefstal, verduistering, fraude en corruptie;

- misbruik van bevoegdheden;

- belangenverstrengeling;

- misbruik of lekken van informatie;

- pesten (bijvoorbeeld structureel buitensluiten en negeren, kwaadsprekerij, beledigende opmerkingen, bijnamen geven, vloeken, schelden);

- seksuele- en niet-seksuele intimidatie (zoals lichamelijke aanraking, verbale- en non-verbale bedreiging, seksistische opmerkingen);

- discriminatie (op basis van huidskleur, sociaal-culturele achtergrond, man-vrouw, geaardheid, leeftijd).

#### Melding medewerker Rijksoverheid
U kunt de integriteitsschending bij de Rijksoverheid melden bij het ministerie waar de medewerker werkt:

- Ministerie van Algemene Zaken

- Ministerie van Asiel en Migratie

- Ministerie van Binnenlandse Zaken en Koninkrijksrelaties

- Ministerie van Buitenlandse Zaken

- Ministerie van Defensie

- Ministerie van Economische Zaken

- Ministerie van Financiën

- Ministerie van Infrastructuur en Waterstaat

- Ministerie van Justitie en Veiligheid

- Ministerie van Klimaat en Groene Groei

- Ministerie van Landbouw, Visserij, Voedselzekerheid en Natuur

- Ministerie van Onderwijs, Cultuur en Wetenschap

- Ministerie van Sociale Zaken en Werkgelegenheid

- Ministerie van Volksgezondheid, Welzijn en Sport

- Ministerie van Volkshuisvesting en Ruimtelijke Ordening

#### Melding medewerker andere overheidsorganisatie
Wilt u ongewenst gedrag of een andere (mogelijke) integriteitsschending van een medewerker van een andere overheidsorganisatie melden? Dan kunt u de klacht indienen bij die organisatie. Bijvoorbeeld bij een gemeente of een uitvoeringsorganisatie van een ministerie, zoals de Belastingdienst, Dienst Justitiële Inrichtingen of de Nederlandse Arbeidsinspectie.

#### Ambtsmisdrijven melden bij Rijksrecherche
U kunt ambtsmisdrijven ook melden bij de Rijksrecherche. Voorbeelden van ambtsmisdrijven zijn:

- het vervalsen van het (kas)boek of registers;

- het stelen van bewijsstukken;

- vragen om of het aannemen van steekpenningen (omkoping);

- dwang met misbruik van macht;

- het laten ontsnappen van een gevangene.

Voor informatie en advies over (het melden van) ambtsmisdrijven kunt u contact opnemen met het Adviespunt voor ambtsmisdrijven.

#### Melding maken bij Meld Misdaad Anoniem
U kunt ongewenst gedrag of een andere (mogelijke) integriteitsschending van een medewerker van de overheid melden bij het Meldpunt M (Meld Misdaad Anoniem).

#### Melding maken als medewerker van de overheid
Bent u zelf medewerker bij een overheidsinstelling en wilt u een melding doen van ongewenst gedrag of een andere (mogelijke) integriteitsschending door een collega? Dan kunt u hiervoor ook terecht bij de meldpunten en vertrouwenspersonen van uw organisatie. Kijk voor meer informatie op Rijksportaal of intranet. Bij het melden van misstanden in uw overheidsorganisatie kunt u hulp krijgen via de klokkenluidersregeling.

**Bron:** [Rijksoverheid](https://www.rijksoverheid.nl/onderwerpen/kwaliteit-en-integriteit-overheidsinstanties/vraag-en-antwoord/waar-kan-ik-ongewenst-gedrag-of-een-integriteitsschending-door-een-medewerker-van-de-overheid-melden)

### Vraag 85
**Vraag:** Waar kan ik stemmen op 18 maart 2026?

**Antwoord:**
U kunt voor de gemeenteraadsverkiezingen alleen stemmen in de gemeente waar u woont.

Stembureaus in uw gemeente vinden

Kijk op de website van uw gemeente welke stembureaus bij u in de buurt zijn. Of kijk op WaarIsMijnStemlokaal.nl.

Vóór de verkiezing ontvangt u ook thuis een overzicht met de adressen van alle stembureaus in de gemeente. Op dit overzicht staan ook de stembureaus waar mensen met een lichamelijke beperking goed terechtkunnen.

De meeste stembureaus zijn op 18 maart 2026 open van 7.30 uur tot 21.00 uur.

Stemmen in uw eigen gemeente met uw stempas

Als u gaat stemmen, moet u uw stempas en een geldig identiteitsbewijs meenemen.

Toegankelijkheid stembureaus voor mensen met een beperking

Iedereen die wil stemmen, moet dat kunnen doen. Alle stemlokalen moeten daarom toegankelijk en goed bereikbaar zijn. Ook hebben stemlokalen hulpmiddelen om stemmen makkelijker te maken. Bijvoorbeeld een vergrootglas met verlichting. En een stemhokje met een lage tafel voor mensen in een rolstoel.

Op WaarIsMijnStemlokaal.nl staat welke stembureaus (extra) makkelijk bereikbaar zijn voor bijvoorbeeld mensen in een rolstoel. Of waar hulpmiddelen voor blinden en slechtzienden beschikbaar zijn.

U kunt ook navragen bij uw gemeente welke stembureaus toegankelijk zijn voor mensen met een beperking.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/waar-kan-ik-stemmen-op-18-maart-2026)

### Vraag 86
**Vraag:** Waar mag ik een overledene laten begraven of cremeren?

**Antwoord:**
Een overledene mag alleen begraven worden op een begraafplaats. Of gecremeerd worden in een crematorium.

#### Uitzonderingen voor begraven op eigen grond
In speciale gevallen kan de gemeente toestemming geven voor begraven op eigen grond. Dat heet een bijzondere begraafplaats. Bijvoorbeeld het graf Kröller-Müller. Dit ligt op het privégedeelte van het park rond het Kröller-Müller museum op de Hoge Veluwe.

#### Grafrechten
Grafrechten geven recht op een plek op een begraafplaats voor een bepaalde periode. Er zijn grafrechten voor een algemeen graf en voor een particulier graf (ook wel familiegraf genoemd).

Bij een gemeentelijke begraafplaats betaalt u grafrechten aan de gemeente. Bij een bijzondere begraafplaats betaalt u grafrechten aan de houder van die begraafplaats, zoals een kerkgenootschap. Deze kosten verschillen per begraafplaats.

**Bron:** [Rijksoverheid](https://www.rijksoverheid.nl/onderwerpen/overlijden/vraag-en-antwoord/waar-overledene-begraven-of-cremeren)

### Vraag 87
**Vraag:** Waar staat mijn burgerservicenummer (bsn) op mijn identiteitskaart (ID-kaart)?

**Antwoord:**
Uw burgerservicenummer (bsn)staat op de achterkant van uw identiteitskaart. ID-kaarten van 2 augustus 2021 en later hebben een QR-code met bsn op de achterzijde van de identiteitskaart. Op onderstaande afbeeldingen staat een rode cirkel om het bsn.

**Bron:** [Rijksoverheid](https://www.rijksoverheid.nl/onderwerpen/privacy-en-persoonsgegevens/vraag-en-antwoord/waar-vind-ik-mijn-burgerservicenummer-bsn-op-mijn-identiteitskaart-id-kaart)

### Vraag 88
**Vraag:** Waar staat mijn burgerservicenummer (bsn) op mijn paspoort?

**Antwoord:**
Bij paspoorten staat het bsn op de achterkant van de zogenoemde houderpagina. Op onderstaande afbeelding staat een rode cirkel om het bsn. Bij paspoorten vanaf 30 augustus 2021 en later staat het bsn ook in een QR-code op de achterkant.

U kunt uw bsn ook online opzoeken via MijnOverheid.

**Bron:** [Rijksoverheid](https://www.rijksoverheid.nl/onderwerpen/privacy-en-persoonsgegevens/vraag-en-antwoord/waar-vind-ik-mijn-burgerservicenummer-bsn-op-mijn-paspoort)

### Vraag 89
**Vraag:** Waar stem ik voor bij de Provinciale Statenverkiezingen?

**Antwoord:**
Bij de verkiezingen voor Provinciale Staten kiest u de leden van de Provinciale Staten.

#### Informatie over partijen en kandidaten waar u op kunt stemmen
Op de website van uw provincie vindt u informatie over de politieke partijen en kandidaten die meedoen aan de verkiezing. Voor de verkiezingen ontvangt u thuis de kandidatenlijst. Op de websites van de partijen leest u hun plannen.

#### Wat zijn de Provinciale Staten?
Nederland telt in totaal 12 provincies. Elke 4 jaar kunt u stemmen op een kandidaat van een politieke partij die u de komende 4 jaar vertegenwoordigt in de Provinciale Staten.

De gekozen leden van de Provinciale Staten zijn de volksvertegenwoordigers. Zij vormen het parlement van de provincie. Het aantal zetels in Provinciale Staten hangt af van het aantal inwoners van de provincie. De provincies met het minste aantal inwoners hebben 39 zetels in de Staten. Die met het meeste aantal inwoners 55.

#### Taken Provinciale Staten
De leden van Provinciale Staten (statenleden) hebben een aantal belangrijke taken.

- De Provinciale Staten zijn de volksvertegenwoordigers van de provincie. Zij bepalen het beleid van de provincie op de belangrijkste punten en controleren de Gedeputeerde Staten

- Ze kiezen de Gedeputeerde Staten. Dat is het dagelijks bestuur van de provincie.

- Ze beslissen mee over bijvoorbeeld de aanleg van woonwijken, bedrijventerreinen, natuurgebieden en doorgaande wegen en verlenen milieuvergunningen voor bedrijven.

- Ze kiezen de leden van de Eerste Kamer.

#### Provinciale Staten benoemen Gedeputeerde Staten
Verschillende partijen in de Provinciale Staten gaan samenwerken. Net zoals na Tweede Kamerverkiezing, wordt daarna een bestuur gevormd in de provincie. Dit heet het college van Gedeputeerde Staten. Een gedeputeerde is vergelijkbaar met een minister. Er zijn minimaal 3 en maximaal 7 gedeputeerden per provincie, als zij voltijds werken. Als 1 of meer gedeputeerden in deeltijd werken, is het maximum 9.

De voorzitter van het college van Gedeputeerde Staten is de commissaris van de Koning.

#### Provinciale Staten kiezen leden Eerste Kamer
De verkiezing van de Eerste Kamer vindt eenmaal in de 4 jaar plaats.

De leden van de Provinciale Staten kiezen dan de leden van de Eerste Kamer. Dat doen zij samen met het kiescollege niet-ingezetenen en de kiescolleges van Bonaire, Sint Eustatius en Saba. Door te stemmen bij de Provinciale Statenverkiezingen heeft u dus ook invloed op de samenstelling van de Eerste Kamer. De Eerste Kamer is belangrijk bij de totstandkoming van wetten. Zo kan zij een wet afkeuren die eerder door de Tweede Kamer is goedgekeurd.

Wat zijn kiescollege Caribisch Nederland en kiescollege niet-ingezetenen?

In Nederland kiezen de leden van Provinciale Staten de Eerste Kamer. De eilanden van Caribisch Nederland maken geen deel uit van een provincie, waardoor de Nederlandse inwoners van de eilanden geen stem hadden in de samenstelling van de Eerste Kamer. Daarom zijn aparte kiescolleges voor Caribisch Nederland opgericht. Zo hebben de Nederlandse inwoners van Bonaire, Sint Eustatius en Saba ook invloed op de samenstelling van Eerste Kamer. Net als de inwoners van Europees Nederland. De leden van deze kiescolleges kiezen – op vergelijkbare wijze als de leden van Provinciale Staten – de Eerste Kamer. Ook voor de Nederlanders die in het buitenland wonen is een apart kiescollege ingericht. De Nederlanders die in het buitenland wonen, kunnen hun stem uitbrengen voor dit kiescollege, en de leden van dit kiescollege kiezen op hun beurt – op vergelijkbare wijze als de leden van Provinciale Staten – de Eerste Kamer.

#### Taken provincie
In Nederland zijn er 12 provincies. De provincie is een bestuurslaag tussen het Rijk en gemeenten. De provincie heeft verschillende taken:

- Indeling van de ruimte: waar woningen mogen worden gebouwd, waar een natuurgebied komt, hoe de (spoor)wegen lopen, waar een industriegebied of windmolens komen.

- Natuur en milieu: natuurbeheer, milieu, vergunningverlening, toezicht en handhaving

- Klimaat en energie: stimuleren en financieren van duurzame energie

- Openbaar vervoer: zorgen voor bus- en streekvervoer in de hele provincie

- Infrastructuur: aanleggen en onderhouden van provinciale wegen, fietspaden, bruggen en sluizen

- Cultuur en monumentenzorg: erfgoed behouden en beschermen

- Economie: zorgen voor een aantrekkelijke provincie voor bedrijven, en voor meer werkgelegenheid

- Toezicht op gemeenten en waterschappen: zoals de gemeentelijke begrotingen goedkeuren

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/provinciale-statenverkiezingen)

### Vraag 90
**Vraag:** Waar stem ik voor bij de Tweede Kamerverkiezing?

**Antwoord:**
Bij de Tweede Kamerverkiezing stemt u op iemand die zich verkiesbaar heeft gesteld voor de Tweede Kamer: een kandidaat. Deze kandidaat is lid van een politieke partij en vertegenwoordigt de ideeën en standpunten van deze partij.

#### Gekozen kandidaten komen in de Tweede Kamer
U kiest de kandidaat waarvan u vindt dat die uw stem verdient. In totaal komen na de verkiezing 150 volksvertegenwoordigers in de Tweede Kamer. Zij praten over hoe de overheid dingen moet regelen in ons land. En ze beslissen over nieuwe wetten.

Uw stem is belangrijk

Met uw stem bepaalt u mee welke partijen in de Tweede Kamer komen. Hoe meer stemmen een partij krijgt, hoe meer invloed die partij heeft. Door te stemmen heeft u dus ook invloed op de beslissingen die de nieuwe Tweede Kamer straks gaat nemen.

#### Wat doet de Tweede Kamer?
De Tweede Kamer heeft verschillende taken.

- De Tweede Kamer controleert of het kabinet (de ministers en staatssecretarissen) zijn werk goed doet. Bijvoorbeeld door vragen te stellen aan ministers en haar mening te geven over onderwerpen.

- De Tweede Kamer beslist over nieuwe wetten en over wijzigingen van bestaande wetten. Dat doet zij samen met de regering en de Eerste Kamer. Die wetten kunnen bijvoorbeeld gaan over bestaanszekerheid, woningbouw, klimaat, gezondheidszorg of migratie.

De Tweede Kamer vertegenwoordigt daarbij de Nederlandse bevolking.

#### Informatie over partijen en kandidaten waar u op kunt stemmen
Uiterlijk 2 weken voor de verkiezing krijgt u een overzicht met alle partijen en kandidaten thuisgestuurd. Dan kunt u alvast kijken op wie u wilt stemmen. Elke partij heeft eigen standpunten en plannen voor Nederland. Op de site van de Kiesraad kunt u ook lezen welke partijen aan de verkiezing meedoen.

Wilt u weten welke partij het beste bij u past? Lees dan op de websites van de partijen de verschillende verkiezingsprogramma’s. Of bekijk een debat op televisie. U kunt ook een online stemhulp invullen. Of met mensen praten die u vertrouwt.

#### Nieuw kabinet na de verkiezing
Direct na de verkiezing start het proces om een nieuw kabinet te vormen. De voorzitters van de partijen die in de Tweede Kamer zitten, onderhandelen dan met elkaar om te bepalen welke partijen de komende 4 jaar samen gaan regeren. Het maken van deze afspraken heet de kabinetsformatie.

Lees op de site van de Tweede Kamer meer over wat er met uw stem gebeurt.

Of bekijk hoe de Tweede Kamer werkt.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/waar-stem-ik-voor-bij-tweede-kamerverkiezingen)

### Vraag 91
**Vraag:** Waar stem ik voor bij de verkiezing voor het Europees Parlement?

**Antwoord:**
Om de 5 jaar kiezen de inwoners van de Europese Unie de leden van het Europees Parlement. Deze leden nemen beslissingen die invloed hebben op uw dagelijks leven. Bijvoorbeeld over werkgelegenheid, gezondheidszorg, veiligheid en klimaat. De verkiezing voor het Europees Parlement was op donderdag 6 juni 2024.

#### Kandidaten en partijen
U stemt op iemand die zich verkiesbaar heeft gesteld: een kandidaat. Deze kandidaat is lid van een Nederlandse politieke partij en vertegenwoordigt de ideeën en standpunten van deze partij.

U kiest de kandidaat waarvan u vindt dat die uw stem verdient. In totaal komen na de verkiezing 720 volksvertegenwoordigers in het Europees Parlement. 31 leden komen uit Nederland. De Nederlandse leden werken samen met leden van andere landen. Ze vormen fracties met partijen die dezelfde ideeën hebben.

De leden van het Europees Parlement praten over hoe de Europese Unie (EU) dingen moet regelen. En ze beslissen over nieuwe Europese wetten.

Uw stem telt, samen met alle andere uitgebrachte stemmen, mee in de uitslag van de verkiezing. Door te stemmen bij de verkiezing voor het Europees Parlement heeft u dus invloed op de besluiten die in de Europese Unie worden genomen.

Bekijk de video over stemmen bij de Europese verkiezingen.

#### Informatie over partijen en kandidaten waar u op kunt stemmen
Op de website van de Kiesraad vindt u informatie over de politieke partijen en kandidaten die meedoen aan de verkiezing. Voor de verkiezing ontvangt u thuis de lijsten met namen van de kandidaten. Op de websites van de partijen leest u hun plannen. In verkiezingstijd voeren de kandidaten en de politieke partijen campagne. In de media maar ook op de websites van de partijen leest u meer over hun verkiezingsprogramma. Op internet staan verschillende stemhulpen om u te helpen uw keuze te maken.

#### Taken van het Europees Parlement
De leden van het Europees Parlement beslissen over nieuwe Europese wetten. Dit doen ze samen met ministers uit alle EU-landen. Deze wetten hebben invloed op de levens van inwoners in de Europese Unie. Ze gaan bijvoorbeeld over de economie, armoedebestrijding, klimaat en veiligheid.

Het Europees Parlement keurt de EU-begroting goed en controleert hoe het geld wordt uitgegeven. Ze benoemen ook de voorzitter en de leden van de Europese Commissie, en ze controleren deze.

Bekijk de video over de rol van de leden van het Europees Parlement.

#### Meer informatie over de verkiezing voor het Europees Parlement
Wilt u meer weten over de verkiezing voor het Europees Parlement? Of wilt u weten welke fracties samenwerken in het Europees Parlement? Bekijk dan de verkiezingswebsite van het Europees Parlement.

Bekijk ook de video over hoe het Europees Parlement werkt.

#### Wat doet Europa voor mij?
Het Europees Parlement neemt beslissingen die over uw leven gaan. Bijvoorbeeld:

- De producten die u koopt in de Europese Unie zijn veilig. Zoals kinderspeelgoed of elektrische apparaten.

- Als u op reis gaat binnen de Europese Unie, kunt u zonder paspoortcontrole de grens over.

- U kunt zonder extra kosten vanuit andere EU-landen naar Nederland bellen.

- Het Europees Parlement heeft besloten dat u vanaf eind 2024 alle kleine elektrische apparaten met dezelfde stekker kunt opladen.

Voorbeelden van de invloed van Europa op uw dagelijks leven

De Europese Unie geeft ook subsidies aan Nederland. Bijvoorbeeld voor vernieuwende projecten. Zo geeft de EU geld voor verbeteringen in de binnenvaart en voor landbouw. In elke regio zijn er wel projecten waaraan de Europese Unie heeft meebetaald. Bekijk de Europese projecten in uw eigen regio.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/waar-stem-ik-voor-bij-de-europees-parlementsverkiezing)

### Vraag 92
**Vraag:** Waar stem ik voor bij de waterschapsverkiezingen?

**Antwoord:**
Bij de waterschapsverkiezingen stemt u voor het algemeen bestuur van een waterschap. Dit is vergelijkbaar met de gemeenteraad. Het algemeen bestuur bepaalt het beleid van het waterschap en controleert het dagelijks bestuur.

#### Informatie over partijen en kandidaten waar u op kunt stemmen
Op de website van uw waterschap vindt u informatie over de politieke partijen en kandidaten die meedoen aan de verkiezing. Voor de verkiezingen ontvangt u thuis de kandidatenlijst. Op de websites van de partijen leest u hun plannen.

#### Taken waterschappen
Nederland telt in totaal 21 waterschappen.

Nederland ligt voor een groot deel onder de zeespiegel. Goed waterbeheer is daarom onmisbaar. De 21 waterschappen in Nederland zorgen ervoor dat wij droge voeten houden. En dat we schoon water hebben. Een waterschap wordt ook wel een hoogheemraadschap genoemd. Zij houden zich bezig met:

- Het beheer van dijken en sluizen om Nederland te beschermen tegen overstromingen;

- Het zuiveren van afvalwater;

- Zorgen voor voldoende water. Bijvoorbeeld door water op te slaan bij droogte en water weg te pompen als het veel regent;

- Zorgen dat het water in sloten, rivieren en beken schoon en gezond is voor mens, plant en dier.

#### Bestuur van een waterschap
Een waterschap wordt bestuurd door een algemeen bestuur en een dagelijks bestuur. Het algemeen bestuur bestaat uit 18 tot 30 leden. Het grootste deel daarvan wordt gekozen bij verkiezingen. Een deel van het algemeen bestuur is voor vertegenwoordigers van boeren en natuurbelangen. Dit heten geborgde zetels. Zowel het algemeen bestuur als het dagelijks bestuur staat onder leiding van de dijkgraaf of watergraaf.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/waterschapsverkiezingen)

### Vraag 93
**Vraag:** Waar stem ik voor bij gemeenteraadsverkiezingen?

**Antwoord:**
Bij de gemeenteraadsverkiezingen kiest u de leden van de gemeenteraad in uw gemeente. De gemeenteraad beslist over plannen en regels in de gemeente. Bijvoorbeeld over afval, verkeer en woningbouw. De kandidaten met de meeste stemmen komen als raadslid in de gemeenteraad.

#### Informatie over partijen en kandidaten waar u op kunt stemmen
Informatie over welke politieke partijen en kandidaten meedoen aan de verkiezing in uw gemeente, vindt u vaak op de website van uw gemeente. U ontvangt voor de verkiezing thuis een overzicht met alle kandidaten waarop u kunt stemmen.

#### Invloed gemeenteraad op de besluiten van de gemeente
De leden van de gemeenteraad (raadsleden) nemen beslissingen die voor de gemeente belangrijk zijn. Bijvoorbeeld over onderwijs, nieuwbouw of de hoogte van de belastingen. Andere taken van de raadsleden zijn:

- controleren of het college van burgemeester en wethouders het beleid goed uitvoert;

- contact hebben met inwoners om te weten wat er speelt;

- het behandelen van veel praktische zaken in de gemeente, zoals verkeer, milieu, gezondheidszorg, cultuur en sport;

- het maken van algemene regels (verordeningen) waar inwoners van de gemeente zich aan moeten houden;

- de begroting vaststellen en het financiële jaarverslag van de gemeente controleren.

De gemeenteraad is het hoogste bestuursorgaan van de gemeente.

#### Verdeling  van zetels na de verkiezingen
Na het tellen van de stemmen, verdeelt het gemeentelijk centraal stembureau de zetels en restzetels over de partijen. Daarna stelt het centraal stembureau vast welke kandidaten zijn gekozen. Hoe de zetelverdeling over de kandidaten gebeurt, leest u op de website van de Kiesraad.

#### Eisen lidmaatschap gemeenteraad
De oude gemeenteraad onderzoekt na de zetelverdeling of de verkozen kandidaten voldoen aan de eisen voor het lidmaatschap van de gemeenteraad. Dit heet ook wel het geloofsbrievenonderzoek.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/waar-stem-ik-voor-bij-gemeenteraadsverkiezingen)

### Vraag 94
**Vraag:** Waar vind ik de arbeidsvoorwaarden bij de overheid?

**Antwoord:**
Er gelden verschillende collectieve arbeidsovereenkomsten (cao’s) voor ambtenaren bij de Rijksoverheid, gemeenten, provincies en waterschappen. Ook zijn er eigen cao’s voor de verschillende onderwijssectoren en voor defensie, de politie en de rechterlijke macht.

In de collectieve arbeidsovereenkomst (cao) staan bijvoorbeeld afspraken over salaris(schalen), verlof en vergoedingen.

Met vragen over de cao kunt u terecht bij uw werkgever of vakbond.

#### Overzicht cao’s
- Cao Rijk

- Cao Gemeenten (voor de gemeenten Amsterdam, Den Haag, Rotterdam en Utrecht kunnen van deze CAO afwijkende afspraken gelden)

- Cao Provinciale Sector

- Cao Werken voor Waterschappen

- Arbeidsvoorwaarden politie

- Arbeidsvoorwaarden Defensie

- Cao Rechterlijke Macht

- Cao’s onderwijs (per sector verschillend).

**Bron:** [Rijksoverheid](https://www.rijksoverheid.nl/onderwerpen/overheidspersoneel/vraag-en-antwoord/wat-zijn-de-arbeidsvoorwaarden-bij-de-overheid)

### Vraag 95
**Vraag:** Waar vind ik de stand van zaken van een wetsvoorstel?

**Antwoord:**
In de wetgevingskalender op Overheid.nl vindt u informatie over de stand van zaken van een wetsvoorstel.

#### Wetgevingskalender
In de wetgevingskalender kunt u in de rubriek 'Wetgeving in wording' zien welke nieuwe wetten eraan komen. Dit zijn wetten waarvan de datum van inwerkingtreding nog niet bekend is. In de rubriek 'Inwerkingtredingen' kunt u zoeken welke wetten in zijn gegaan.

#### Wetsvoorstel bij Tweede Kamer in behandeling
Wetsvoorstellen die bij de Tweede Kamer in behandeling zijn, vindt u op de website van de Tweede Kamer.

#### Wetsvoorstel bij Eerste Kamer in behandeling
Wetsvoorstellen die bij de Eerste Kamer liggen, vindt u op de website van de Eerste Kamer.

#### Kamerstukken bij een wetsvoorstel
Op Officielebekendmakingen.nl kunt u zoeken naar alle Kamerstukken die horen bij een wetsvoorstel. Zowel de stukken van de Tweede Kamer als die van de Eerste Kamer.

**Bron:** [Rijksoverheid](https://www.rijksoverheid.nl/onderwerpen/wetgeving/vraag-en-antwoord/stand-van-zaken-wetsvoorstel)

### Vraag 96
**Vraag:** Waar vind ik het bsn van een overleden persoon?

**Antwoord:**
U vindt het burgerservicenummer (bsn) van een overleden persoon in documenten zoals een paspoort of zorgpolis. Bij een direct familielid staat het bsn ook vaak bij uw persoonlijke gegevens op MijnOverheid.

U kunt het bsn van een overleden persoon op verschillende manieren vinden:

- Bekijk bij uw gegevens op MijnOverheid als het om een direct familielid gaat. Zoals uw geregistreerd partner of minderjarig kind.

- Controleer documenten zoals een Nederlands paspoort, loonstrook of zorgpolis. Hier staat een bsn op.

- Het is niet mogelijk om het bsn van een overleden persoon op te vragen bij een organisatie zoals de Algemene Inlichtingen- en Veiligheidsdienst (AIVD).

Lees meer informatie over hoe u een bsn opzoekt.

**Bron:** [Rijksoverheid](https://www.rijksoverheid.nl/onderwerpen/privacy-en-persoonsgegevens/vraag-en-antwoord/waar-vind-ik-bsn-van-overleden-persoon)

### Vraag 97
**Vraag:** Waar vind ik informatie over de verkiezingen in Nederlandse Gebarentaal?

**Antwoord:**
In de video’s hieronder vindt u informatie in Nederlandse Gebarentaal (NGT) over de verkiezingen.

#### Video's over verkiezingen op Caribisch Nederland
Hoe u stemt op Bonaire, Saba en Sint Eustatius wordt in onderstaande video's uitgelegd.

Verkiezingen op Caribisch Nederland uitgelegd in Nederlandse Gebarentaal met Nederlands mondbeeld (NGT-NL)

Verkiezingen op Caribisch Nederland uitgelegd in het Engels met International Sign language (IS)

Verkiezingen op Caribisch Nederland in Nederlandse Gebarentaal met Papiaments mondbeeld (NGT-PAP)

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/verkiezingen-in-nederlandse-gebarentaal)

### Vraag 98
**Vraag:** Waar vind ik informatie over het aantal medewerkers bij de Rijksoverheid?

**Antwoord:**
Informatie over het aantal medewerkers dat bij het Rijk werkt, vindt u in de Jaarrapportage Bedrijfsvoering Rijk. Daarnaast kunt u kijken in de Kennisbank Openbaar Bestuur.

#### Jaarrapport over de bedrijfsvoering van het Rijk
De Jaarrapportage Bedrijfsvoering Rijk gaat elk jaar in mei naar de Tweede Kamer. Het rapport brengt de bedrijfsvoering van het Rijk in beeld. U vindt hierin onder andere het aantal medewerkers dat bij de Rijksoverheid werkt. Het aantal medewerkers van het ministerie van Defensie en de zelfstandige bestuursorganen staan er niet in.

#### Cijfers over personeel van de overheid
Cijfers over overheidspersoneel staan op de website Kennis van de overheid. Daar vindt u:

- de omvang en samenstelling van het personeelsbestand;

- de beleving van het werk door overheidswerknemers;

- de mobiliteit van het personeel.

**Bron:** [Rijksoverheid](https://www.rijksoverheid.nl/onderwerpen/overheidspersoneel/vraag-en-antwoord/waar-vind-ik-informatie-over-het-aantal-medewerkers-bij-de-rijksoverheid)

### Vraag 99
**Vraag:** Waar vind ik informatie van de overheid?

**Antwoord:**
Als u informatie van de overheid zoekt, kunt u contact opnemen met de organisatie die verantwoordelijk is, bijvoorbeeld de Rijksoverheid, provincie of gemeente. Ook zijn er verschillende websites waar u terecht kunt.

#### Ik zoek algemene informatie
Veel informatie van de overheid kunt u vinden op websites.

- Overheid.nl wijst u de weg naar informatie en diensten van alle overheden. Hier vindt u onder meer informatie over uw eigen buurt, over wat de overheid voor de burgers doet en over plannen, maatregelen en regels. Daarnaast vindt u er de contactgegevens van overheden.

- De overheid maakt steeds meer documenten, nota’s en andere informatie openbaar. Dat worden er de komende jaren steeds meer. Informatie die al openbaar is, vindt u snel via de Woo-index.

- Heeft u hulp nodig bij het vinden van de informatie die u zoekt? Dan kunt u terecht bij:

- Een Informatiepunt Digitale Overheid (IDO) in de bibliotheek bij u in de buurt.

- Een contactpersoon Woo. Bijna elke overheidsorganisatie heeft zo’n contactpersoon die u kan helpen om informatie te vinden. In de Woo-index vindt u de contactgegevens per organisatie. Weet u niet bij welke overheidsorganisatie u moet zijn? Neem dan contact op met Informatie Rijksoverheid.

Soms krijgt u de informatie meteen. Anders wordt u doorverwezen naar iemand die u verder kan helpen.

#### Ik wil mijn eigen gegevens weten
Via MijnOverheid.nl kunt u uw eigen persoonlijke gegevens en informatie inzien. Bijvoorbeeld over uw inkomen, de gegevens die de gemeente over u heeft of een auto die op uw naam staat. Daarnaast heeft u een eigen digitale brievenbus voor e-mails van de overheid. Die heet de Berichtenbox en staat op MijnOverheid.nl. Daarin vindt u bijvoorbeeld mail over uw belastingaangifte, kinderbijslag, toeslagen of gemeentelijke belastingen.

#### Ik kan de informatie van de overheid die ik zoek niet vinden
U kunt contact opnemen met de Woo-contactpersoon van de overheidsorganisatie. Die kan u helpen de informatie die u zoekt te vinden. In de Woo-index vindt u de contactgegevens per organisatie. Weet u niet bij welke overheidsorganisatie u moet zijn? Neem dan contact op met Informatie Rijksoverheid. U hoeft niet uit te leggen waarom u die informatie wilt hebben.

De meeste Nederlandse gemeenten hebben een eigen telefoonnummer: het cijfer 14 plus het netnummer van de gemeente. Bijvoorbeeld 14010 voor Rotterdam, 14030 voor Utrecht of 140172 voor Alphen aan den Rijn.

#### Ik wil een Woo-verzoek indienen
Is de informatie die u zoekt niet openbaar of krijgt u de gevraagde informatie niet? Dan kunt u een Woo-verzoek doen.

**Bron:** [Rijksoverheid](https://www.rijksoverheid.nl/onderwerpen/wet-open-overheid-woo/vraag-en-antwoord/waar-vind-ik-informatie-van-de-overheid)

### Vraag 100
**Vraag:** Waar vind ik vacatures en informatie over werken of stages bij de overheid?

**Antwoord:**
Informatie over werken bij de overheid vind je op werkenbijdeoverheid.nl. Hier staan alle actuele vacatures bij de overheid. Je kunt direct via de website reageren.

#### Werken bij de overheid
Op werkenbijdeoverheid.nl staan vacatures van onder andere de volgende organisaties:

- gemeenten;

- provincies;

- ministeries;

- waterschappen;

- politie;

- rechtsprekende instanties;

- hogescholen;

- wetenschappelijke instellingen.

#### Werken bij de Rijksoverheid of op een ambassade
Wil je weten welke vacatures er zijn bij de Rijksoverheid? Dan kun je terecht op werkenvoornederland.nl. Hier staan ook de vacatures bij de ambassades.

#### Traineeships Rijksoverheid
Voor pas afgestudeerden met een WO-master is er het Rijkstraineeprogramma. Als trainee werk je 2 jaar lang op verschillende plekken binnen de Rijksoverheid. Tijdens die 2 jaar doet je ervaring op met ontwikkeling van beleid en uitvoering van (deel)projecten. Op rijkstrainee.nl staat meer informatie over het Rijkstraineeprogramma. Hier vind je ook aan welke eisen je moet voldoen en hoe de sollicitatieprocedure verloopt.

#### Stages bij de overheid
Zoek je een stage bij de overheid? Dan kun je kijken in de stagebank van werkenbijdeoverheid.nl.

Zoek je een stage bij de Rijksoverheid? Kijk dan in de stagebank van werkenvoornederland.nl.

#### Werken en stages bij Defensie
Voor vacatures en informatie over werken bij Defensie kun je kijken op werkenbijdefensie.nl. Hier vind je ook informatie over stages bij Defensie.

#### Werken bij de politie
Als je interesse hebt in een baan bij de politie, kun je kijken op kombijdepolitie.nl.

Informatie over politievrijwilligers is te vinden op wordpolitievrijwilliger.nl.

#### Werken bij de Belastingdienst en de Douane
Informatie over werken bij de Belastingdienst en de Douane vind je op de website van de Belastingdienst.

**Bron:** [Rijksoverheid](https://www.rijksoverheid.nl/onderwerpen/overheidspersoneel/vraag-en-antwoord/waar-vind-ik-vacatures-en-informatie-over-werken-of-stages-bij-de-overheid)

### Vraag 101
**Vraag:** Waar vind ik wetten, officiële regelingen en verdragen?

**Antwoord:**
Op Overheid.nl vindt u wetgeving en regelgeving van de overheid. Zowel de landelijke als de plaatselijke, bijvoorbeeld van uw eigen gemeente. In de wetgevingskalender vindt u informatie over wetten die eraan komen en de inwerkingtreding van nieuwe wetten. Verdragen vindt u in de Verdragenbank.

#### Landelijke regelingen
Op Overheid.nl zijn de volgende typen wetgeving en regelgeving beschikbaar:

- verdragen;

- wetten;

- Algemene Maatregelen van Bestuur (AMvB's);

- Koninklijke Besluiten (KB's);

- ministeriële regelingen;

- beleidsregels en circulaires;

- regelingen zelfstandige bestuursorganen (ZBO's);

- regelingen publieke organisatie voor beroep en bedrijf;

- reglementen van de Staten-Generaal.

Officiële bekendmakingen (zoals Staatsbladen en Kamerstukken) vindt u op Overheid.nl vanaf 1995. Wetten, regelingen en verdragen vindt u vanaf 2002.

#### Lokale regelingen
Via het onderdeel lokale regelingen op Overheid.nl vindt u regelingen van:

- gemeenten;

- provincies;

- waterschappen;

- de BES-eilanden (de openbare lichamen Bonaire, Sint Eustatius en Saba).

#### Verdragen
In de Verdragenbank vindt u de gegevens van verdragen, zoals datum, plaats van ondertekening en betrokken partijen. Hier vindt u verdragen die vanaf 1951 zijn gepubliceerd in het Tractatenblad. Het gaat dan om verdragen die op 1 januari 2005 nog in werking waren of die daarna in werking zijn getreden.

#### Europese wetgeving en regelgeving
Europese wetgeving en regelgeving vindt u op de website EUR-Lex. Hier vindt u wetteksten en andere openbare documenten van de Europese Unie, vanaf 1951.

#### Wetgeving van voor 1995
Voor wetgeving van voor 1995 kunt u terecht bij grote (juridische) bibliotheken, de Koninklijke Bibliotheek of het Centraal Informatiepunt (CIP) van de Tweede Kamer.

Op de website Staten-Generaal Digitaal vindt u alle documenten van de Eerste en de Tweede Kamer uit de periode 1814-1995.

**Bron:** [Rijksoverheid](https://www.rijksoverheid.nl/onderwerpen/wetgeving/vraag-en-antwoord/wetten-regelingen-en-verdragen-zoeken)

### Vraag 102
**Vraag:** Waar vraag ik een uittreksel uit de Basisregistratie Personen (BRP) aan?

**Antwoord:**
U vraagt een uittreksel uit de Basisregistratie Personen (BRP) aan in de gemeente waar u woont. De Basisregistratie Personen wordt ook wel bevolkingsregister genoemd.

#### Uittreksel BRP
Het uittreksel uit de BRP is een bewijs dat u ingeschreven staat in de Basisregistratie Personen (BRP) als inwoner van de gemeente. Op het uittreksel staan standaard uw:

- naam

- adres en woonplaats

- geboortedatum

Geef bij uw aanvraag altijd aan waarvoor u het uittreksel nodig heeft. Bijvoorbeeld voor uw huwelijk of een inschrijving voor een examen of woning. Er bestaan namelijk ook uittreksels BRP met meer gegevens dan het standaarduittreksel. Bijvoorbeeld met vorige woonadressen of nationaliteit.

#### Uittreksel BRP voor iemand anders aanvragen
U mag voor iemand anders een uittreksel BRP aanvragen. Informeer bij uw gemeente welke documenten u hiervoor mee moet nemen.

#### Uittreksel voor wie buiten Nederland woont
Woont u niet (meer) in Nederland, maar heeft u wel een uittreksel nodig? Ook dan kunt u een uittreksel uit de BRP aanvragen. Op de website Nederlandwereldwijd.nl staat meer informatie over verschillende soorten uittreksels uit de Registratie Niet-Ingezetenen (RNI).

**Bron:** [Rijksoverheid](https://www.rijksoverheid.nl/onderwerpen/privacy-en-persoonsgegevens/vraag-en-antwoord/uittreksel-bevolkingsregister-aanvragen)

### Vraag 103
**Vraag:** Waarom is een nieuwe Wet op de inlichtingen- en veiligheidsdiensten nodig?

**Antwoord:**
De huidige Wet op de inlichtingen- en veiligheidsdiensten uit 2002 is beperkt in zijn mogelijkheden. Met alleen de traditionele inlichtingenmethoden als volgen, observeren, het opvangen van telefoongesprekken uit de ether en van radioverkeer en het gericht afluisteren, dreigen de AIVD en de MIVD informatie te missen.

#### Mogelijkheden Wiv 2002 volstaan niet meer
In de 21e eeuw communiceren terroristen, net als iedereen, in bits en bytes, met smartphones, tablets en andere communicatiemiddelen via allerlei verschillende communicatiekanalen. Die dreigingen komen bijna allemaal via glasvezelkabels ons land binnen.

De technische beperkingen die de huidige wet biedt, verhinderen de AIVD en MIVD om vroegtijdig cyberaanvallen te detecteren en terroristische netwerken te onderkennen. Hiermee kunnen de AIVD en MIVD straks niet meer aan hun wettelijke taken voldoen om de veiligheid van Nederland te beschermen.

#### Vroegtijdig onderkennen van dreiging
Om het werk goed en effectief te kunnen blijven doen, moeten de AIVD en MIVD dan ook daar ‘zijn’ waar de informatie is. Op die digitale snelwegen die via datakabels door ons land gaan. De nieuwe Wiv 2017 voorziet daarom in de bevoegdheid om interceptie 'op de kabel’ uit te voeren.

Andere landen hebben hun wetten al aangepast om dit mogelijk te maken. Zij boeken daarmee aantoonbaar meer resultaat bij de vroege onderkenning van geplande aanslagen, radicalisering, cyberaanvallen en spionage.

**Bron:** [Rijksoverheid](https://www.rijksoverheid.nl/onderwerpen/bevoegdheden-inlichtingendiensten-en-veiligheidsdiensten/vraag-en-antwoord/waarom-is-een-nieuwe-wiv-nodig)

### Vraag 104
**Vraag:** Waarom is gekozen voor een onafhankelijke toets aan de inzet van bijzondere inlichtingenmiddelen?

**Antwoord:**
Voorafgaande toetsing is bedoeld om een onrechtmatige toepassing van de wet te voorkomen. Dus nog voordat sprake is van de inbreuk.

De Toetsingscommissie Inzet Bevoegdheden (TIB) is dus een extra zekerheid en controle bij de inzet van een inlichtingenmiddel dat potentieel zware inbreuk op de privacy heeft.

Uitspraken van het Europees Hof schrijven voor dat bij de inzet van een inbreukmakende bevoegdheid een onafhankelijke toetsing moet plaatsvinden. Deze wet voldoet daar aan.

**Bron:** [Rijksoverheid](https://www.rijksoverheid.nl/onderwerpen/bevoegdheden-inlichtingendiensten-en-veiligheidsdiensten/vraag-en-antwoord/keuze-onafhankelijke-toets)

### Vraag 105
**Vraag:** Waarom stemt Nederland op donderdag voor het Europees Parlement?

**Antwoord:**
In Nederland zijn verkiezingen altijd op de woensdag, behalve de verkiezing voor het Europees Parlement. Die is op een donderdag.

#### Europese afspraak over verkiezingsperiode
Binnen de Europese Unie houden alle landen in dezelfde periode de verkiezing voor het Europees Parlement. Die periode is van donderdag tot en met zondag. Landen mogen zelf een van die dagen kiezen als stemdag.

Vrijdag , zaterdag en zondag zijn religieuze rustdagen. Daarom kiest Nederland voor donderdag als dag om te stemmen voor het Europees Parlement.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/waarom-stemt-nederland-op-donderdag-voor-het-europees-parlement)

### Vraag 106
**Vraag:** Waarom wordt de klok 2 keer per jaar verzet?

**Antwoord:**
Nederland heeft in 1977 de zomertijd ingevoerd om aan te sluiten bij de buurlanden. De zomertijd en de wintertijd zijn een afspraak van de Europese Unie. In bijna alle landen van Europa gaat de klok in maart een uur vooruit. En in oktober een uur achteruit.

Op 29 maart 2026 gaat de klok ’s nachts om 2.00 uur een uur vooruit.

#### Klok verzetten om aan te sluiten bij buurlanden
Veel andere Europese landen hebben de zomertijd ingevoerd om energie te besparen. De Nederlandse overheid voerde de zomertijd in 1977 in, zodat Nederland dezelfde tijd had als de buurlanden. Sinds 1980 is de zomertijd Europees geregeld.

Het begin en einde van de zomertijd staat in de Europese Richtlijn 2000/84/EG. In de Nederlandse Wet tot nadere regeling van de tijd staat dat de Centraal-Europese Tijd de standaardtijd is (ook wel bekend als wintertijd).

#### Wintertijd: in oktober de klok terug
In het laatste weekend van oktober gaat de klok een uur terug. Deze tijd heet ook wel wintertijd. Op 21 december, de kortste dag van het jaar, wordt het rond 8.45 uur licht en gaat de zon onder rond 16.30 uur.

#### Zomertijd: in maart de klok vooruit
In het laatste weekend van maart gaat de klok een uur vooruit. De tijd die daarna geldt heet zomertijd. De zomertijd zorgt ervoor dat het ’s morgens een uur later licht is, en ’s avonds een uur later donker. Op 21 juni, de langste dag van het jaar, wordt het rond 5.20 uur licht en gaat de zon onder rond 22.00 uur.

**Bron:** [Rijksoverheid](https://www.rijksoverheid.nl/onderwerpen/zomertijd-wintertijd/vraag-en-antwoord/klok-verzetten-nederland)

### Vraag 107
**Vraag:** Waaruit bestaat het Koninkrijk der Nederlanden?

**Antwoord:**
Het Koninkrijk der Nederlanden bestaat uit 4 landen: Nederland, Aruba, Curaçao en Sint Maarten.

#### Caribisch deel van het Koninkrijk
Het Caribisch deel van het Koninkrijk bestaat uit:

- de landen Aruba, Curaçao en Sint Maarten;

- de 3 openbare lichamen Bonaire, Sint Eustatius en Saba.

Koning Willem-Alexander is het staatshoofd van het Koninkrijk en van de afzonderlijke landen die samen het Koninkrijk vormen.

Samenwerking

Het ministerie van Binnenlandse zaken en Koninkrijksrelaties (BZK) coördineert de samenwerking tussen:

- Nederland en de andere landen binnen het Koninkrijk ( Aruba, Curaçao en Sint Maarten);

- De Rijksoverheid en de openbare lichamen (Bonaire, Sint-Eustatius en Saba).

Op het gebied van:

- Goed bestuur;

- Gezonde overheidsfinanciën en economische ontwikkeling;

- Veilige samenleving.

Voor de openbare lichamen coördineert het ministerie van BZK de samenwerking ook op het gebied van:

- Bestrijding van armoede;

- Infrastructuur.

#### Aruba
Hoofdstad: Oranjestad

Oppervlakte: 180 km²

Inwoners: 106.277 (2023)

Bevolkingsdichtheid: 590/km²

Talen: Nederlands, Papiamento

Volkslied: Aruba Dushi Tera

Munteenheid: Arubaanse florin

Speciale feestdagen:

-

25 januari: Betico Dag

-

12 februari 2024: Carnavalsmaandag

-

18 maart: Dag van het volkslied en de vlag

#### Curaçao
Hoofdstad: Willemstad

Oppervlakte: 444 km²

Inwoners: 153.946 (2023)

Bevolkingsdichtheid: 347/km²

Talen: Nederlands, Papiaments, Engels

Volkslied: Himno di Kòrsou

Munteenheid: Antilliaanse gulden

Speciale feestdagen:

- 12 februari 2024: Carnavalsmaandag

-

2 juli: Dag van het volkslied en de vlag

-

10 oktober: Dia di outonomia

#### Sint Maarten
Het noordelijke deel van het eiland heet Collectivité de Saint-Martin en hoort bij Frankrijk.

Hoofdstad: Philipsburg

Oppervlakte: 34 km²

Inwoners: 43.847 (2020)

Bevolkingsdichtheid: 1.290/km²

Talen: Nederlands, Engels

Volkslied: O Sweet Saint Martin’s Land

Munteenheid: Antilliaanse gulden

Speciale Feestdagen:

- 30 april: Carnival Day

- 1 juli: Emancipation Day

- 14 oktober: Constitution Day

- 11 november: St. Maarten’s Day

#### Bonaire
Hoofdstad: Kralendijk

Oppervlakte: 288 km²

Inwoners: 24.100 (2023)

Bevolkingsdichtheid: 84/km²

Talen: Nederlands, Papiaments

Volkslied: Tera di Solo y Suave Biento

Munteenheid: Amerikaanse dollar

Speciale feestdagen:

- 30 april: Dia di Rincón

- 6 september: Dia di Boneiru, Dia di Himno i Bandera

- 15 december: Koninkrijksdag

#### Sint-Eustatius ‘Statia’
Hoofdstad: Oranjestad

Oppervlakte: 21 km²

Inwoners: 3.293 (2023)

Bevolkingsdichtheid: 157/km²

Talen: Nederlands, Engels

Volkslied: Golden Rock

Munteenheid: Amerikaanse dollar

Speciale feestdagen:

- 16 november: Statia Day

- 15 december: Koninkrijksdag

#### Saba
Hoofdstad: The Bottom

Oppervlakte: 13 km²

Inwoners: 2.035 (2023)

Bevolkingsdichtheid: 157/km²

Talen: Nederlands, Engels

Volkslied: Saba you rise from the ocean

Munteenheid: Amerikaanse dollar

Speciale feestdagen:

- Eerste vrijdag van december: Saba Day

- 15 december: Koninkrijksdag

**Bron:** [Rijksoverheid](https://www.rijksoverheid.nl/onderwerpen/caribische-deel-van-het-koninkrijk/vraag-en-antwoord/waaruit-bestaat-het-koninkrijk-der-nederlanden)

### Vraag 108
**Vraag:** Waarvoor gebruiken organisaties gegevens uit de Basisregistratie Personen (BRP)?

**Antwoord:**
Organisaties kunnen persoonsgegevens uit de Basisregistratie Personen (BRP) krijgen om hun publieke en maatschappelijke taken uit te voeren. Bijvoorbeeld om pensioenen, uitkeringen en toeslagen uit te betalen, of belasting te innen. Door de BRP hoeven organisaties niet steeds weer uw gegevens te vragen en in te voeren. Dat scheelt tijd en fouten.

#### Uitvoeren publieke of maatschappelijke taak
De meeste organisaties die BRP-gegevens krijgen, zijn overheidsorganisaties. Zij gebruiken deze gegevens alleen voor het uitvoeren van een publieke of maatschappelijke taak. Pensioenorganisaties bijvoorbeeld krijgen BRP-gegevens om de pensioenen uit te keren.

Gemeenten gebruiken de gegevens van hun inwoners uit de BRP. Bijvoorbeeld voor een paspoort of rijbewijs. Of om de stemkaarten bij verkiezingen te versturen. Daarnaast kan de gemeente uw persoonsgegevens geven aan organisaties of bedrijven met een maatschappelijke taak. Bijvoorbeeld aan woningcorporaties, zodat zij hun huurwoningen eerlijk kunnen verdelen. Dit moet dan in een gemeentelijke verordening zijn geregeld.

#### Verzoek om persoonsgegevens indienen bij minister
Als een organisatie gegevens uit de BRP wil hebben, moet die organisatie een verzoek indienen bij de minister van Binnenlandse Zaken en Koninkrijksrelaties. Hierin staat precies:

- om welke personen het gaat;

- om welke persoonsgegevens het gaat;

- voor welke publieke taken de persoonsgegevens nodig zijn.

De minister beoordeelt of de wet toestaat dat de organisatie die persoonsgegevens krijgt. De minister let op de privacy, zodat iemands gegevens alleen met een goede reden gedeeld worden.

Autorisatiebesluit persoonsgegevens

Als de minister beoordeelt dat de wet toestaat dat de organisatie de gegevens krijgt, dan neemt de minister een autorisatiebesluit. Met zo’n besluit krijgt een organisatie toestemming om persoonsgegevens uit de BRP te ontvangen. Autorisatiebesluiten zijn openbaar en staan op de website van de Rijksdienst voor Identiteitsgegevens (RvIG).

#### Gebruik persoonsgegevens door organisaties
Wilt u weten welke organisaties gebruik mogen maken van gegevens uit de BRP en waarvoor? Kijk dan op de pagina Wie krijgen mijn gegevens uit de BRP?

**Bron:** [Rijksoverheid](https://www.rijksoverheid.nl/onderwerpen/privacy-en-persoonsgegevens/vraag-en-antwoord/waarvoor-gebruiken-organisaties-mijn-brp-gegevens)

### Vraag 109
**Vraag:** Wanneer heb ik een Bewijs of Verklaring bezit Nederlanderschap nodig en waar vraag ik het aan?

**Antwoord:**
U heeft een Bewijs of Verklaring bezit Nederlanderschap nodig om aan te tonen dat u de Nederlandse nationaliteit heeft. Bijvoorbeeld bij een verhuizing naar het buitenland of een huwelijk. Of voor bepaalde beroepen zoals een functie in het openbaar bestuur.

#### Aanvragen Bewijs bezit Nederlanderschap als u in Nederland woont
U kunt het Bewijs bezit Nederlanderschap schriftelijk of persoonlijk aanvragen bij de afdeling Burgerzaken van uw gemeente. Om in aanmerking te komen voor het bewijs moet u aan de volgende voorwaarden voldoen:

- u moet de Nederlandse nationaliteit hebben;

- u staat ingeschreven in de gemeente waar u het verzoek indient;

- u moet een geldig legitimatiebewijs meenemen.

#### Aanvragen Verklaring bezit Nederlanderschap als u in het buitenland woont
Woont u als meerderjarige Nederlander buiten Nederland, Aruba, Curaçao, Sint Maarten of de EU en heeft u een dubbele nationaliteit? Dan kunt u een verklaring van Nederlanderschap (VBN) nodig hebben om te zorgen dat u uw Nederlandse nationaliteit niet kwijt raakt. U kunt deze verklaring bij de ambassade of het consulaat – generaal in uw land aanvragen als u aan bepaalde voorwaarden voldoet. Op de website NederlandWereldwijd.nl leest u meer over een VBN aanvragen.

#### Geldigheidsduur Verklaring bezit Nederlanderschap
Hoe lang uw Verklaring of Bewijs bezit Nederlanderschap geldig blijft, staat niet in de wet. De organisatie die om het bewijs vraagt, mag zelf de geldigheidsduur bepalen.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/wanneer-bewijs-nederlanderschap-nodig-waar-aanvragen)

### Vraag 110
**Vraag:** Wanneer kom ik in aanmerking voor kwijtschelding van gemeentelijke belastingen?

**Antwoord:**
Als u de gemeentelijke belasting niet kunt betalen, kunt u uw gemeente vragen om kwijtschelding. De gemeente bepaalt van welke belastingen kwijtschelding mogelijk is. Of u daadwerkelijk voor kwijtschelding in aanmerking komt, beoordeelt de gemeente. Hiervoor kijkt de gemeente naar uw vermogen en inkomen en de uitgaven die u moet doen.

#### Bepalen of u voor kwijtschelding in aanmerking komt
Om te bepalen of u voor kwijtschelding in aanmerking komt, kijkt uw gemeente onder andere naar:

- Vermogen

Het vermogen dat u mag behouden zonder belasting te betalen, is overigens wel lager dan om voor bijstand in aanmerking te komen. De kwijtscheldingsregeling is op dat punt strenger. Is het vermogen niet voldoende om de belasting te betalen? Dan rekent de gemeente uit welk bedrag u per jaar kunt missen (betalingscapaciteit). 80% hiervan moet u gebruiken om de belasting te betalen.

- Inkomen

Om te bepalen of uw inkomen te laag is om belasting te kunnen betalen, hanteert de gemeente een inkomensgrens. Informeer bij uw gemeente naar de hoogte van dit bedrag.

- Vakantiegeld

De gemeente gaat ervan uit dat uw vakantiegeld 7% van uw netto-inkomen is. Als u meer of minder vakantiegeld krijgt, dan geldt dat percentage (het reëel genoten vakantiegeld). Weet uw gemeente niet dat uw vakantiegeld meer of minder dan 7% van uw netto-inkomen is? Neem dan contact op met uw gemeente. Ontvangt u bijstand? Dan gaat de gemeente uit van minder dan 7% vakantiegeldpercentage.

- Belasting- of toeslagschulden

Ook kijkt de gemeente of u belasting- of toeslagschulden heeft. Weet de gemeente niet van uw schuld af? Neem dan contact op met uw gemeente

Bekijk voor meer informatie de Leidraad Invordering. Dit is de basisregeling voor kwijtschelding van gemeentelijke belastingen.

#### Automatische kwijtschelding
Het is mogelijk dat u automatisch kwijtschelding krijgt van uw gemeentelijke belastingen. Dit hangt af van de gemeente waar u woont. Informeer daarom bij uw gemeente of zij deze regel hanteert. Zolang uw inkomen niet verandert, hoeft u dan in de jaren erna geen belasting te betalen. En u hoeft niet ieder jaar opnieuw een aanvraag voor kwijtschelding te doen.

#### Betalingsregeling
Heeft u tijdelijk onvoldoende geld en komt u niet in aanmerking voor kwijtschelding? Dan kunt u misschien een betalingsregeling afspreken met de gemeente. Die regeling kan inhouden dat u meer tijd krijgt om de belastingschuld te betalen. U heeft geen recht op zo’n regeling. De gemeente beslist zelf per geval of er voldoende aanleiding voor is.

#### Kwijtschelding voor kleine zelfstandigen
U kunt als kleine zelfstandige ook in aanmerking komen voor kwijtschelding van gemeentelijke belastingen. Uw gemeente kan zelf beslissen of zij gebruikmaakt van deze mogelijkheid. Het is namelijk niet verplicht. U kunt alleen kwijtschelding krijgen van gemeentelijke belastingen die geen relatie hebben met uw onderneming of het beroep dat u uitoefent.

Kwijtschelding is mogelijk als:

- u een inkomen op of onder het bijstandsniveau heeft;

- u onvoldoende eigen vermogen heeft.

Het is dan niet meer nodig om een crediteurenakkoord (een gezamenlijk akkoord met alle schuldeisers) te sluiten. Kwijtschelding is ook mogelijk voor provinciale belastingen en belastingen van het waterschap. Voor meer informatie over kwijtschelding neemt u contact op met de instelling die de belasting heft.

#### Landelijke regels
De gemeente moet bij het vaststellen van kwijtschelding rekening houden met de Leidraad Invordering. Dit is de basisregeling voor kwijtschelding van gemeentelijke belastingen.

Gemeenten kunnen een eigen leidraad opstellen. Zij moeten zich daarbij houden aan de regels uit de basisregeling.

Gemeenten en waterschappen kunnen daar op deze punten van afwijken:

- Zij kunnen uitgaan van hogere kosten van bestaan (kosten als huur, hypotheek, voeding, kleding en medicijnen) dan landelijk toegestaan. Namelijk 100% in plaats van 90%.

- Zij kunnen het privévermogen van kleine ondernemers meenemen in de kwijtscheldingsregeling.

De meeste gemeenten hebben een eigen gemeentelijke leidraad voor invordering opgesteld. U kunt deze bij uw gemeente opvragen.

**Bron:** [Rijksoverheid](https://www.rijksoverheid.nl/onderwerpen/gemeenten/vraag-en-antwoord/wanneer-kom-ik-in-aanmerking-voor-kwijtschelding-van-gemeentelijke-belastingen)

### Vraag 111
**Vraag:** Wanneer krijg ik te maken met de Omgevingswet?

**Antwoord:**
Wilt u iets veranderen aan uw huis, tuin of bedrijf? Dan kunt u te maken krijgen met de Omgevingswet.

Wanneer u iets wil veranderen aan uw huis, tuin of bedrijf heeft u te maken met de Omgevingswet. Deze wet bepaalt of u hier een vergunning voor nodig heeft, en of hier een melding van moet doen. Denk bijvoorbeeld voor het plaatsen van een dakopbouw of een nieuwe garage.

In het online Omgevingsloket kunt u controleren of er een vergunning of melding nodig is voor uw project. En ook meteen de vergunning aanvragen of een melding doen.

In het Omgevingsloket kunt u ook opzoeken welke regels en plannen in uw buurt of ergens anders gelden. Denk bijvoorbeeld aan regels voor het beschermen van historische panden of natuur. Dat kunnen regels zijn van gemeenten, provincies, waterschappen en de Rijksoverheid.

Ga voor meer informatie naar het helpcentrum van het Omgevingsloket. U kunt ook contact opnemen met Informatie Rijksoverheid.

**Bron:** [Rijksoverheid](https://www.rijksoverheid.nl/onderwerpen/omgevingswet/vraag-en-antwoord/wanneer-krijg-ik-te-maken-met-de-omgevingswet)

### Vraag 112
**Vraag:** Wanneer mag ik een overledene laten begraven of cremeren?

**Antwoord:**
U mag een overledene niet eerder dan 36 uur na overlijden laten begraven of cremeren. En niet later dan 6 werkdagen na overlijden. Het weekend en feestdagen zijn geen werkdagen. Na de crematie moet het crematorium de as van de overledene 1 maand bewaren. Dit staat in de Wet op de lijkbezorging (Wlb).

#### Periode van 36 uur voor strafrechtelijk onderzoek
Er is een aantal redenen voor de periode van 36 uur. Zo moet de politie nog strafrechtelijk onderzoek kunnen doen als er vragen zijn over de doodsoorzaak. Ook geeft dit nabestaanden de tijd om de begrafenis of crematie te regelen.

#### Uitzondering op de periodes voor begraven of cremeren
Van de periodes voor begraven of cremeren mag u alleen afwijken met toestemming van de officier van justitie en/of de burgemeester.

Begraven of cremeren na 6 werkdagen

Bij begraven of cremeren na 6 werkdagen heeft u toestemming nodig van de burgemeester van de gemeente waar het stoffelijk overschot zich bevindt. U kunt bijvoorbeeld toestemming aanvragen om godsdienstige redenen. Of als familie uit een ver land bij de begrafenis of crematie wil zijn.

Begraven of cremeren binnen 36 uur

Wilt u een kortere periode dan 36 uur? Dan heeft u toestemming nodig van de officier van justitie en de burgemeester van de gemeente waar de persoon overleed.

#### Bewaartermijn as na crematie
Na de crematie moet het crematorium de as van de overledene 1 maand bewaren. Daarna mogen de nabestaanden de asbus ophalen. Zo is er tijd voor eventueel strafrechtelijk onderzoek op de asresten. Ook hebben de nabestaanden zo tijd om na te denken over wat zij met de as van de overledene willen doen. Bijvoorbeeld bijzetting van de asbus op een speciaal daarvoor bestemde plek. Of verstrooien van de as.

Ontheffing bewaartermijn as

Nabestaanden kunnen bij de officier van justitie een verzoek indienen voor ontheffing van de bewaartermijn. Bijvoorbeeld omdat zij de asbus eerder mee willen krijgen om deze naar het buitenland te brengen.

#### Overledene niet resomeren of cryomeren
In Nederland mag een overledene alleen begraven of gecremeerd worden. Het is niet toegestaan een overledene te resomeren. Daarbij wordt het lichaam opgelost met speciale vloeistof.

Ook cryomeren is verboden. Hierbij wordt het lichaam bevroren. Na kleine trillingen in een organische substantie valt het lichaam uit elkaar. Na het verwijderen van lichaamsvreemde stoffen, zoals een kunstheup, wordt het overschot begraven of gecremeerd.

**Bron:** [Rijksoverheid](https://www.rijksoverheid.nl/onderwerpen/overlijden/vraag-en-antwoord/welke-regels-gelden-er-bij-begraven-en-cremeren)

### Vraag 113
**Vraag:** Wanneer mag ik het Fries gebruiken?

**Antwoord:**
Het Fries is naast het Nederlands een officiële taal in de provincie Fryslân. U kunt de taal in de provincie gebruiken in bijvoorbeeld een kinderopvang, gastouderopvang of school. Ook mag u in de rechtbank de Friese taal gebruiken. Of tijdens het contact met de gemeente of politie in de provincie Fryslân.

Lees deze pagina in het Fries (pdf, download) op deze website.

#### De Friese taal in het onderwijs
Basisscholen en middelbare scholen in de provincie Fryslân geven het vak Fries. Behalve als de provincie Fryslân een school toestemming heeft gegeven geen Fries te geven.

#### Contact met medewerkers van de overheid
Als u contact heeft met medewerkers van de overheid in de provincie Fryslân mag u de Friese taal gebruiken. Dit zijn medewerkers van:

- de provincie;

- de gemeente;

- het waterschap;

- de politie.

#### De Friese taal in media
U mag de Friese taal naast de Nederlandse taal gebruiken:

- op de televisie;

- op de radio;

- in de krant.

#### Fries in de rechtbank en het gerechtshof
U mag de Friese taal gebruiken in de rechtspraak. Bijvoorbeeld tijdens zittingen in de rechtbank en het gerechtshof als:

- verdachte;

- partij;

- getuige;

- belanghebbende, bijvoorbeeld als slachtoffer.

U moet dan in de provincie Fryslân wonen of verblijven. Wilt u Fries praten tijdens een zitting? Dan moet u dit van tevoren melden bij de rechtbank of het gerechtshof. De rechter bepaalt of er een tolk of vertaler aanwezig moet zijn.

#### Mondelinge eed of belofte
U mag een mondelinge eed, belofte of bevestiging afleggen in het Fries. Bijvoorbeeld in de rechtbank. Ook politici mogen de eed in het Fries afleggen. Bijvoorbeeld de leden van:

- de Eerste of Tweede Kamer,

- de Provinciale Staten en

- de gemeenteraden.

#### Friese achternaam wijzigen
Staat uw oorspronkelijk Friese achternaam in de Nederlandse spelling geregistreerd? Dan kunt u een verzoek doen om de naam te laten wijzigen naar de Friese spelling. In de Brochure naamswijziging staat in welke situaties u uw achternaam mag wijzigen. Op de pagina Aanvraagprocedure naamswijziging op Justis.nl leest u welke stappen u moet doorlopen voor een naamswijziging.

Op uw paspoort, identiteitskaart en/of rijbewijs moet dan ook uw nieuwe achternaam staan. Dit regelt u bij de gemeente, als uw achternaam officieel is gewijzigd.

**Bron:** [Rijksoverheid](https://www.rijksoverheid.nl/onderwerpen/erkende-talen/vraag-en-antwoord/wanneer-fries-gebruiken)

### Vraag 114
**Vraag:** Wanneer mag ik het Limburgs gebruiken?

**Antwoord:**
Kinderopvang, basisscholen en middelbare scholen mogen het Limburgs gebruiken, naast het Nederlands. Zij mogen zelf kiezen of zij het Limburgs willen gebruiken.

#### Limburgs in voortgezet onderwijs
In het voortgezet onderwijs mogen scholen het Limburgs gebruiken. Dit mag naast de verplichte lesstof en vakken.

**Bron:** [Rijksoverheid](https://www.rijksoverheid.nl/onderwerpen/erkende-talen/vraag-en-antwoord/wanneer-limburgs-gebruiken)

### Vraag 115
**Vraag:** Wanneer mag ik het Nedersaksisch (zoals het Gronings, Drents of Twents) gebruiken?

**Antwoord:**
Kinderopvang, basisscholen en middelbare scholen mogen het Nedersaksisch (Gronings, Drents of Twents) gebruiken, naast het Nederlands. De kinderopvang en scholen mogen zelf kiezen of zij het Nedersaksisch willen gebruiken.

#### Nedersaksisch in het voortgezet onderwijs
In het voortgezet onderwijs mogen scholen het Nedersaksisch gebruiken. Dit mag naast de verplichte lesstof en vakken.

**Bron:** [Rijksoverheid](https://www.rijksoverheid.nl/onderwerpen/erkende-talen/vraag-en-antwoord/wanneer-nedersaksisch-gebruiken)

### Vraag 116
**Vraag:** Wanneer moet ik mij in de Basisregistratie Personen (BRP) laten inschrijven als ingezetene?

**Antwoord:**
Komt u langer dan 4 maanden in Nederland wonen, dan moet u zich als ingezetene laten inschrijven in de Basisregistratie Personen (BRP).

#### Inschrijven als u in Nederland komt wonen
U moet zich inschrijven bij de gemeente:

- op uw vaste woonadres;

- op een briefadres, als u geen vast woonadres heeft. Bijvoorbeeld omdat u schipper bent. Of in een instelling zit, zoals een gevangenis, of psychiatrische instelling. De gemeente bepaalt of u zich op een briefadres mag inschrijven.

Inschrijven is gratis. Na inschrijving staan er verschillende gegevens van u in de BRP.

Binnen 5 dagen na aankomst in Nederland inschrijven

U moet zich binnen 5 dagen na uw aankomst in Nederland inschrijven. Zijn uw partner en kinderen meegekomen naar Nederland? Dan moeten zij meekomen naar het gemeentehuis.

Na het inschrijven in de BRP krijgt u een burgerservicenummer (bsn). Dit nummer heeft u nodig voor contact met de overheid. Bijvoorbeeld om uw belastingzaken te regelen.

#### Later of anders inschrijven in de BRP
In sommige gevallen mag u zich later of anders inschrijven in de BRP:

- U verblijft korter dan 4 maanden in Nederland. Dan kunt u zich laten inschrijven in de BRP als niet-ingezetene. Dat kan met een adres buiten Nederland. Ook dan krijgt u een bsn.

- U heeft geen geldige verblijfsstatus. En om in Nederland te mogen blijven heeft u een verblijfsvergunning nodig. Wacht u hierop? Dan hoeft u zich niet binnen 5 dagen in te schrijven.

- U kunt uw identiteit niet bewijzen. Daarvoor kan extra onderzoek nodig zijn. U mag de uitkomst van het onderzoek afwachten. Daarna moet u zich alsnog inschrijven.

#### Gegevens in de BRP wijzigen
Verhuist u naar een andere gemeente in Nederland? Geef dit dan door aan de gemeente waar u naartoe verhuist.

Gaat u in Nederland trouwen? Of krijgt u een kind? Deze gegevens worden automatisch ingeschreven in de BRP.

#### Kloppen uw gegevens in de BRP niet?
Wilt u uw persoonsgegevens in de BRP laten wijzigen? Bijvoorbeeld omdat uw gegevens niet juist of onvolledig zijn. Dan kunt u om een wijziging vragen. Dit doet u bij de organisatie die verantwoordelijk is voor die gegevens. Dat is de gemeente waar u woont.

Bent u niet-ingezetene? Ga dan naar een RNI-loket voor het wijzigen van uw gegevens.

Om uw gegevens in de BRP te laten veranderen, moet u bewijsstukken hebben. Bewijsstukken zijn de papieren die bewijzen dat uw gegevens niet kloppen. Bijvoorbeeld uw geboorteakte of een huwelijksakte.

Komt u er samen met de organisatie niet uit? Neem dan contact op met het Meldpunt Fouten in Overheidsregistraties (MFO). Bij het meldpunt vindt u voorbeelden van meldingen over foute gegevens in de BRP.

**Bron:** [Rijksoverheid](https://www.rijksoverheid.nl/onderwerpen/privacy-en-persoonsgegevens/vraag-en-antwoord/wanneer-in-brp-inschrijven)

### Vraag 117
**Vraag:** Wanneer moet ik mij uitschrijven bij de gemeente?

**Antwoord:**
U moet het aan de gemeente melden als u in een periode van een jaar meer dan 8 maanden in het buitenland verblijft. Ook als u uw huis in Nederland aanhoudt, moet u uw vertrek doorgeven aan uw gemeente. U woont dan officieel niet meer in Nederland. Uw inschrijving in de Basisregistratie Personen (ook wel bevolkingsregister genoemd) verandert van ‘ingezetene’ in ‘niet-ingezetene’.

#### Doorgeven aan de gemeente waar u woont
Lees wanneer en hoe u zich uitschrijft bij uw Nederlandse gemeente op Nederlandwereldwijd.nl. Op deze website leest u ook hoe u een bewijs van uitschrijving bij de gemeente aanvraagt.

#### Verhuizen in buitenland? Geef het door!
Verandert uw adres in het buitenland? Dan kunt u uw nieuwe adres doorgeven aan de Rijksdienst voor Identiteitsgegevens (RvIG). De RvIG verwerkt de wijziging in de Basisregistratie Personen en geeft die door aan (overheids)organisaties zoals de Belastingdienst of uw pensioenfonds.

**Bron:** [Rijksoverheid](https://www.rijksoverheid.nl/onderwerpen/privacy-en-persoonsgegevens/vraag-en-antwoord/uitschrijven-basisregistratie-personen)

### Vraag 118
**Vraag:** Wanneer moet ik toeristenbelasting betalen?

**Antwoord:**
Overnacht u in een hotel of op een camping? Of gaat u met de boot naar een eiland aan de Nederlandse kust? Dit zijn voorbeelden van situaties waarin u mogelijk toeristenbelasting betaalt.

#### Wanneer toeristenbelasting betalen
U betaalt toeristenbelasting als u verblijft in een gemeente waar u niet staat ingeschreven. Bijvoorbeeld bij verblijf in een hotel, pension, caravan of bungalow. Een voorbeeld is ook dagverblijf op het water binnen de gemeente of op het grondgebied van de gemeente (denk daarbij aan de Waddeneilanden).

Ook als u een zakelijk bezoek brengt aan een stad moet u deze belasting betalen.

#### Belastingaanslag voor toeristenbelasting
De eigenaar van uw verblijfplaats krijgt de belastingaanslag voor toeristenbelasting. Bijvoorbeeld de hoteleigenaar, campingeigenaar of rederij. Deze mag de toeristenbelasting aan u doorberekenen.

#### Hoogte toeristenbelasting
De hoogte van de toeristenbelasting verschilt per gemeente. Gemeenten mogen zelf bepalen of zij toeristenbelasting heffen en hoe zij het tarief berekenen. Bijvoorbeeld een vast bedrag per verblijf of een percentage per overnachtingprijs. Elke gemeente kan de hoogte regelen in een eigen verordening. De verordening kunt u opvragen of inzien bij de gemeente.

#### Waarom toeristenbelasting
Een gemeente ontvangt van het Rijk een bedrag per inwoner. Als er veel toeristen verblijven in een gemeente, maakt deze meer kosten. Bijvoorbeeld om straten en stranden schoon te maken en wegen te onderhouden. Die extra kosten kan de gemeente bijvoorbeeld betalen van de extra inkomsten uit de toeristenbelasting.

#### Meer informatie toeristenbelasting
Voor meer informatie over de toeristenbelasting kunt u contact opnemen met de gemeente.

**Bron:** [Rijksoverheid](https://www.rijksoverheid.nl/onderwerpen/gemeenten/vraag-en-antwoord/wat-is-toeristenbelasting-en-wanneer-moet-ik-dit-betalen)

### Vraag 119
**Vraag:** Wanneer vindt er een veiligheidsonderzoek plaats?

**Antwoord:**
Een veiligheidsonderzoek hoort bij een sollicitatieprocedure voor een vertrouwensfunctie. Voor een vertrouwensfunctie heeft u een Verklaring van Geen Bezwaar (VGB) nodig. De Algemene Inlichtingen- en Veiligheidsdienst (AIVD) of de Militaire Inlichtingen- en Veiligheidsdienst (MIVD) doet eerst een veiligheidsonderzoek. Daarna geeft de minister van Binnenlandse Zaken en Koninkrijksrelaties of de minister van Defensie een VGB.

#### Voorbeelden vertrouwensfuncties
Voorbeelden van vertrouwensfuncties zijn een functie bij de douane op Schiphol en veel functies bij de politie. Het kan ook gaan om een functie waarin u veel te maken krijgt met vertrouwelijke informatie. Bijvoorbeeld bij een ministerie.

#### Veiligheidsonderzoek
In een veiligheidsonderzoek onderzoekt de AIVD of de MIVD of u bij aanstelling een risico vormt voor de staatsveiligheid of andere staatsbelangen. Het administratieve onderzoek bestaat uit het controleren van uw gegevens in de systemen van de AIVD en de MIVD. En de systemen van onder andere gemeente, politie en justitie. Ook uw financiële situatie kan onder het onderzoek vallen. Bent u langere tijd in het buitenland geweest? Dan kan de AIVD of de MIVD navraag doen bij een buitenlandse collegadienst.

Veiligheidsonderzoeken zijn er op de 3 niveaus; A, B en C. Een B- of C-onderzoek is een administratief onderzoek. Behalve als de gegevens aanleiding geven tot een diepgaander onderzoek. Dan volgen gesprekken met uzelf en met andere personen die informatie over u kunnen geven. De A-onderzoeken zijn het zwaarste in omvang en diepgang. Bij een A-onderzoek horen altijd gesprekken. Of de uitkomst van het administratieve onderzoek nou wel of niet goed is.

#### Redenen weigeren VGB
Komen er geen bezwaren tegen uw aanstelling uit het onderzoek naar voren? Dan geeft de minister een VGB af. Komen er wel bezwaren naar voren, dan geeft de minister u geen VGB. Redenen hiervoor kunnen zijn:

- U bent in het verleden veroordeeld voor een strafbaar feit. Bij de beoordeling van die gegevens kijkt de AIVD of de MIVD naar:

- de aard van de gegevens;

- de ouderdom van de gegevens

- de aard en zwaarte van de misdrijven;

- de zwaarte van de opgelegde straf;

- aantal gegevens;

- de leeftijd (misschien is sprake van een jeugdzonde).

- U neemt deel aan of steunt staatsgevaarlijke en antidemocratische activiteiten.

- Er kwamen overige persoonlijke gedragingen of omstandigheden in het onderzoek naar voren. Bijvoorbeeld verslavingen, financiële kwetsbaarheden, leugenachtig of heimelijk gedrag, niet-integer gedrag, onverantwoord en risicovol gedrag.

#### Bezwaar tegen weigering VGB
De minister kan besluiten de VGB te weigeren. U krijgt dan meestal eerst een zogenaamd voornemen tot weigering. Hierop kunt u reageren. De minister kan dan alsnog besluiten een VGB af te geven. Krijgt u een definitieve weigering, dan kunt u tegen dit besluit een bezwaar indienen. Hoe u een bezwaarschrift kunt indienen, staat in de brief over het definitieve besluit.

Bent u het niet eens met de beslissing van de minister op uw bezwaar? Dan kunt u in beroep bij de rechtbank. Wilt u tegen het besluit van de rechtbank in hoger beroep? Dan kan dat bij de Raad van State.

#### Inzage in uw dossier
U kunt een verzoek doen om uw dossier in te zien. U kunt het dossier van uw veiligheidsonderzoek niet volledig inzien. Zo blijven onder meer de personen met wie is gesproken geheim. In de eventuele rechtsprocedure bij de rechtbank en de Raad van State kunnen de rechters wel inzage in het volledige dossier krijgen. Dus ook in de geheime stukken. U moet hiervoor wel eerst toestemming geven.

#### Verschil veiligheidsonderzoek en VOG
Een veiligheidsonderzoek is diepgaander dan een onderzoek voor een Verklaring Omtrent het Gedrag (VOG). Een VOG is een verklaring waaruit blijkt dat uw (justitieel) verleden geen bezwaar vormt voor het werk of het doel waarvoor u de VOG aanvraagt. Justis, de screeningsautoriteit van het ministerie van Justitie en Veiligheid, voert de screening uit. Hoe de VOG-beoordeling precies in zijn werk gaat en welke bronnen Justis raadpleegt, kunt u lezen op de website van Justis.

#### Verschil veiligheidsonderzoek en antecedentenonderzoek
Een veiligheidsonderzoek is niet hetzelfde als een antecedentenonderzoek. Een antecedentenonderzoek is meestal een onderzoek naar justitiële gegevens die nodig zijn voor bijvoorbeeld een VOG. Een veiligheidsonderzoek is veel breder.

**Bron:** [Rijksoverheid](https://www.rijksoverheid.nl/onderwerpen/arbeidsovereenkomst-en-cao/vraag-en-antwoord/wanneer-vindt-er-een-veiligheidsonderzoek-plaats)

### Vraag 120
**Vraag:** Wanneer wordt mijn paspoort ongeldig?

**Antwoord:**
Er kunnen verschillende redenen zijn waarom uw paspoort of identiteitskaart ongeldig wordt. Bijvoorbeeld als u uw paspoort beschadigt. Of als u uw naam of uw geslacht verandert. In dat laatste geval krijgt u hierover bericht van uw gemeente. Ook kan de gemeente u een paspoort weigeren.

#### Paspoort weigeren of ongeldig verklaren
Dit is mogelijk wanneer u bijvoorbeeld:

- uw paspoort of identiteitskaart opzettelijk beschadigt;

- fraude pleegt met uw paspoort of identiteitskaart. Bijvoorbeeld bij verkoop of verhuur;

- naar het buitenland wilt reizen om in Nederland een straf te ontlopen;

- door een faillissement niet naar het buitenland mag reizen;

- een schuld bij de overheid hebt, bijvoorbeeld bij de Belastingdienst, DUO of de Sociale Dienst van een gemeente. Hierbij moet er een vermoeden zijn dat u naar het buitenland wilt vluchten. Of dat u al in het buitenland woont.

In deze gevallen komen uw gegevens in het Register paspoortsignaleringen. Hierin staan de gegevens van de personen van wie het paspoort moet worden geweigerd. Of ongeldig moet worden verklaard.

#### Identiteitskaart
De Nederlandse identiteitskaart wordt geweigerd of ingenomen als u een uitreisverbod uit het Schengengebied heeft. In dat geval kunt u een vervangende Nederlandse identiteitskaart aanvragen. Daarmee kunt u zich legitimeren binnen het Schengengebied.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/wanneer-wordt-mijn-paspoort-ongeldig)

### Vraag 121
**Vraag:** Wanneer zijn de gemeenteraadsverkiezingen?

**Antwoord:**
Op woensdag 18 maart 2026 zijn de gemeenteraadsverkiezingen.

#### Openingstijden stembureaus
De meeste stembureaus zijn op 18 maart 2026 open van 7.30 uur tot 21.00 uur. Er kunnen stembureaus zijn met andere openingstijden. U kunt uw stem uitbrengen op een stembureau in uw eigen gemeente.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/wanneer-zijn-de-gemeenteraadsverkiezingen)

### Vraag 122
**Vraag:** Wat betekent de Dienstenrichtlijn voor mij als ondernemer?

**Antwoord:**
Als u zaken doet in een land van de Europese Unie (EU) heeft u te maken met de Dienstenrichtlijn. Deze richtlijn geldt voor bijna alle ondernemers die diensten verlenen. Bijvoorbeeld installatiebedrijven, makelaars, schilders, glazenwassers en loodgieters. Dankzij de Dienstenrichtlijn kunt u zaken in andere Europese landen via 1 loket regelen. Hier kunt u bijvoorbeeld vergunningen van de overheid online aanvragen. De Dienstenrichtlijn geldt in de landen van de EU en IJsland, Liechtenstein en Noorwegen.

#### 1 loket voor ondernemers in elk Europees land
In de Dienstenrichtlijn staat dat Europese landen 1 dienstenloket moeten hebben. In Nederland is Ondernemersplein dit dienstenloket. Via de berichtenbox op Ondernemersplein kunt u online uw zaken regelen.

Op de site van de Europese Commissie (EC) staat een overzicht van de elektronische dienstenloketten.

#### Altijd een ontvangstbevestiging bij vergunningaanvraag
Vraagt u als dienstverlener een vergunning aan? Dan moeten overheden (gemeenten, provincies of waterschappen) de ontvangst bevestigen. Zij moeten ook aangeven binnen welke termijn ze reageren. Dit mogen zij 1 keer verlengen als dat nodig is. Bijvoorbeeld omdat een aanvraag ingewikkeld is.

#### Dienstenrichtlijn: geen bericht, goed bericht
Bij een aantal vergunningen geldt de regel 'geen bericht, goed bericht' (de Lex silencio positivo). Reageert een overheid niet of te laat? Dan krijgen ondernemers automatisch een vergunning. Heeft een vergunning nadelige gevolgen voor de volksgezondheid of het milieu? Dan hoeft een overheid deze regel niet toe te passen.

#### Nederlandse papieren vaker geldig over de grens
De landen waar de Dienstenrichtlijn geldt, moeten elkaars certificaten en verklaringen erkennen. Een Nederlandse verklaring Sociale Hygiëne voor de horeca is bijvoorbeeld ook geldig in een ander EU-land. De Duitse overheid kan u wel vragen om een vertaling van het certificaat. Ook mag zij controleren of het certificaat of de verklaring gelijkwaardig is aan de Duitse documenten. Is dat niet het geval? Dan moet u misschien een extra keuring laten doen.

#### Ondernemers moeten afnemers goed informeren over hun diensten
Ondernemers die diensten verrichten hebben een informatieplicht naar hun afnemers. Zo moeten zij bijvoorbeeld de prijs van de dienst noemen als die al vaststaat. Of melden dat een dienst een garantie heeft. Ook moeten ze hun naam en adres melden. Als er dan bijvoorbeeld iets misgaat met de levering, kunnen de afnemers een klacht indienen.

#### Digitale handtekening ondernemers
Soms moeten ondernemers hun aanvragen digitaal (elektronisch) ondertekenen. De digitale handtekening is een elektronische variant van een handgeschreven handtekening.

**Bron:** [Rijksoverheid](https://www.rijksoverheid.nl/onderwerpen/dienstenrichtlijn/vraag-en-antwoord/wat-betekent-de-dienstenrichtlijn-voor-mij-als-ondernemer)

### Vraag 123
**Vraag:** Wat doet de Kinderombudsman?

**Antwoord:**
De Kinderombudsman moet ervoor zorgen dat overheidsorganisaties rekening houden met de rechten van jongeren tot 18 jaar.

#### Taken Kinderombudsman
De Kinderombudsman valt onder het instituut van de Nationale ombudsman en heeft onder andere de volgende taken.

- adviseren van de regering en het parlement over wetgeving die en beleid dat de rechten van jongeren raakt;

- informeren en voorlichten over de rechten van jongeren;

- behandelen van klachten: niet alleen over overheidsorganisaties. Maar ook over andere organisaties met een taak op jeugdgebied. Denk aan scholen, kinderopvang, jeugdzorg en ziekenhuizen;

- doen van onderzoek naar mogelijke schendingen van de rechten van kinderen in Nederland.

#### Achtergrond komst aparte Kinderombudsman
Internationaal is aangedrongen op de komst van een aparte Kinderombudsman. Veel westerse landen hebben al een aparte Kinderombudsman. De rechten uit het Verdrag inzake de rechten van het kind (Kinderrechtenverdrag) moeten zo goed mogelijk worden nageleefd. De komst van een Kinderombudsman helpt daarbij.

**Bron:** [Rijksoverheid](https://www.rijksoverheid.nl/onderwerpen/kwaliteit-en-integriteit-overheidsinstanties/vraag-en-antwoord/wat-doet-de-kinderombudsman)

### Vraag 124
**Vraag:** Wat doet de Nationale ombudsman?

**Antwoord:**
De Nationale ombudsman is een onafhankelijke en onpartijdige instantie die klachten behandelt over bijna alle overheidsinstanties. Bijvoorbeeld over de trage behandeling van brieven of verzoeken. Of het niet reageren op uitspraken van een verzoek of verkeerde toepassing van wettelijke voorschriften.

#### Onderzoek na klachten van burgers
De Nationale ombudsman doet onderzoek naar de klachten van burgers. Daarnaast kan hij ook zelf een onderzoek starten. Het gaat om klachten over bijna alle overheidsinstanties, zoals:

- de ministeries en hun onderdelen;

- andere instanties (zoals de Sociale Verzekeringsbank en de Dienst Uitvoering Onderwijs DUO);

- de politie;

- de waterschappen;

- de provincies

- een groot aantal gemeenten.

#### Nationale ombudsman voor problemen tussen burger en overheid
Er bestaan verschillende ombudsmannen, maar er is maar 1 Nationale ombudsman. Deze is aangesteld door de Tweede Kamer. De Nationale ombudsman bemoeit zich alleen met problemen tussen de burger en de overheid. Over bijna alle overheidsinstellingen kunt u een klacht indienen bij de Nationale ombudsman.

**Bron:** [Rijksoverheid](https://www.rijksoverheid.nl/onderwerpen/kwaliteit-en-integriteit-overheidsinstanties/vraag-en-antwoord/wat-doet-de-nationale-ombudsman)

### Vraag 125
**Vraag:** Wat gebeurt er nadat ik bezwaar heb gemaakt tegen een beslissing van de overheid?

**Antwoord:**
De overheidsorganisatie moet binnen 6 weken na het einde van de bezwaartermijn een beslissing nemen over uw bezwaar. In uitzonderingsgevallen mag de overheidsorganisatie langer de tijd nemen. Vaak krijgt u een uitnodiging voor een hoorzitting. Als u het niet eens bent met de beslissing op uw bezwaarschrift, kunt u in beroep gaan.

#### Besluit op bezwaarschrift binnen 6 weken na einde bezwaartermijn
Bij de meeste bezwaarschriften geldt een beslistermijn van 6 weken, gerekend vanaf het einde van de bezwaartermijn.

Uitzonderingen op beslistermijn van 6 weken

Is er een adviescommissie? Dan is de termijn 12 weken. De overheid mag de beslistermijn met maximaal 6 weken verlengen. Bijvoorbeeld als de overheidsorganisatie meer informatie van u nodig heeft om een goede beslissing te nemen.

In bepaalde situaties is verder uitstel mogelijk

Verder uitstel is alleen mogelijk in de volgende situaties:

- alle belanghebbenden stemmen ermee in;

- u stemt ermee in en andere belanghebbenden ondervinden geen schade van het uitstel;

- uitstel is nodig voor de naleving van wettelijke procedurevoorschriften. De gemeente moet dan een verplichte procedure volgen.

Dwangsom als overheid niet op tijd beslist

Beslist een organisatie niet op tijd? Dan heeft u recht op een dwangsom. Dat is een bedrag dat de organisatie aan u moet betalen zolang deze organisatie niet beslist. Voordat u recht heeft op een dwangsom moet u de organisatie in gebreke stellen. Dit is een brief waarin u aangeeft dat de beslistermijn is verstreken.

U heeft geen recht op een dwangsom bij een Woo-verzoek.

#### Uitnodiging voor hoorzitting over bezwaarschrift
Als u een bezwaarschrift indient, krijgt u daarna vaak een uitnodiging voor een hoorzitting. De organisatie vraagt u, en eventueel ook andere betrokkenen, om een mondelinge toelichting. Dit heet ‘horen’.

Voorbereiding op de hoorzitting

U kunt zich voorbereiden op de hoorzitting. Onder andere door de stukken bij de zaak en het bezwaarschrift in te zien. Deze liggen minimaal 1 week ter inzage, meestal bij de betrokken organisatie. Alle betrokkenen kunnen tegen een vergoeding kopieën van de stukken krijgen.

Hulp tijdens de hoorzitting

U kunt uzelf tijdens de hoorzitting laten bijstaan. U kunt bijvoorbeeld een familielid, kennis of advocaat meenemen. U kunt uzelf ook laten vertegenwoordigen. In dat geval doet iemand anders het woord voor u. U hoeft dan niet zelf aanwezig te zijn. Schakelt u een kennis of familielid in om u te vertegenwoordigen? Dan heeft die persoon een schriftelijke machtiging nodig die u heeft ondertekend.

#### Vraag om voorlopige voorziening tegen gevolgen besluit
Tijdens de bezwaarschriftprocedure geldt de genomen beslissing. Soms heeft die beslissing intussen onherstelbare gevolgen, zoals het kappen van een boom. Om dit te voorkomen kunt u de rechter vragen om een voorlopige voorziening (maatregel) te treffen. Dit is een speciale regeling zolang uw bezwaarschrift nog in behandeling is. Bijvoorbeeld het uitstellen van het kappen, totdat er een beslissing op uw bezwaar genomen is. Aan deze procedure zijn kosten verbonden.

#### Bekendmaking van de beslissing
Als de organisatie een beslissing heeft genomen op uw bezwaarschrift, krijgt u daarvan bericht. De organisatie onderbouwt hierin de beslissing. Als u het niet eens bent met de beslissing, kunt u binnen 6 weken in beroep gaan. Bij de beslissing staat vermeld waar u dit moet doen.

#### Bezwaarschrift intrekken is mogelijk
Bent u van gedachten veranderd en wilt u uw bezwaar intrekken? Dan kunt u dit schriftelijk of mondeling doen. Het mondeling intrekken van een bezwaar kan alleen bij een hoorzitting.

**Bron:** [Rijksoverheid](https://www.rijksoverheid.nl/onderwerpen/bezwaar-en-beroep/vraag-en-antwoord/na-een-bezwaar)

### Vraag 126
**Vraag:** Wat gebeurt er nadat ik een Woo-verzoek heb gedaan?

**Antwoord:**
U heeft een Woo-verzoek naar de overheid gestuurd. De overheid moet dan binnen 4 weken beslissen of u de informatie krijgt. Maar het kan ook langer duren. Bijvoorbeeld als het om veel informatie of een ingewikkeld verzoek gaat.

#### De overheid kijkt of ze de gevraagde informatie heeft
Na ontvangst van uw Woo-verzoek, krijgt u een ontvangstbevestiging. De overheidsorganisatie bekijkt daarna of ze de informatie heeft waar u om heeft gevraagd. En of die openbaar gemaakt kan worden. Is dat het geval, dan krijgt u de informatie. Meestal per post of per e-mail. Heeft de organisatie de informatie die u nodig heeft niet? Dan stuurt ze u door naar de organisatie die de informatie wel heeft.

#### Gesprek met contactpersoon
Soms kan de organisatie de gevraagde informatie niet meteen geven of zijn er vragen over uw Woo-verzoek. Dan kan de Woo-contactpersoon van die organisatie contact met u opnemen voor een gesprek. Daarin bespreekt u samen waar u precies naar op zoek bent. En welke informatie uw vraag het best beantwoordt.

#### Binnen 4 tot 6 weken antwoord of in overleg
De overheid moet binnen 4 weken antwoord geven op uw Woo-verzoek. Soms lukt dat niet, omdat een verzoek ingewikkeld of groot is. Dan mag de overheid de periode om antwoord te geven met 2 weken verlengen. Wilt u veel informatie hebben en zijn de 2 extra weken niet genoeg? Dan kan een organisatie afspraken met u maken. U kunt dan bijvoorbeeld vertellen welke informatie u het eerst wilt krijgen.

#### Sommige informatie mag de overheid niet met u delen
De overheid geeft nooit vertrouwelijke of privacygevoelige informatie. En ook geen informatie die de veiligheid van Nederland in gevaar brengt. Daarnaast kunnen er andere redenen zijn waarom de overheid de informatie niet aan u kan geven. Welke informatie dat is, hangt af van het verzoek. In het antwoord op uw Woo-verzoek krijgt u een uitleg.

#### Besluit over uw Woo-verzoek
Een organisatie kan per gevonden document 3 besluiten nemen:

- het document helemaal openbaar maken;

- het document gedeeltelijk openbaar maken;

- het document niet openbaar maken.

In het besluit staat per document waarom die keuze is gemaakt.

#### Bezwaar maken tegen besluit op uw Woo-verzoek
Bent u het niet eens met het besluit op uw Woo-verzoek? Dan kunt u bezwaar maken.

Bent u journalist, wetenschapper of heeft u een ander beroep waarvoor het openbaar maken van overheidsinformatie belangrijk is? En heeft u een klacht over de afhandeling van een Woo-verzoek? Dan kunt u het Adviescollege Openbaarheid en Informatiehuishouding (ACOI) vragen om u te helpen.

**Bron:** [Rijksoverheid](https://www.rijksoverheid.nl/onderwerpen/wet-open-overheid-woo/vraag-en-antwoord/wat-gebeurt-er-nadat-ik-een-woo-verzoek-heb-ingediend)

### Vraag 127
**Vraag:** Wat gebeurt er nadat ik in beroep ben gegaan?

**Antwoord:**
Uw beroep wordt behandeld door een rechter. De rechter kan uw zaak schriftelijk afhandelen of een zitting in de rechtbank inplannen. Als u het niet eens bent met de beslissing van de rechter dan kunt u in verzet of in hoger beroep gaan. Aan een beroep en hoger beroep zijn kosten verbonden.

#### Beslissing op basis van stukken
Er is niet altijd een zitting in de rechtbank. De rechter kan dit besluiten. De rechter behandelt de zaak dan schriftelijk. Dit kan in de volgende gevallen:

- Een andere rechterlijke instantie moet uw beroep behandelen. De rechter is in dit geval niet bevoegd om een beslissing te nemen over uw beroep.

- Uw beroep wordt niet behandeld, omdat u uw beroep bijvoorbeeld te laat heeft ingediend. Of u heeft het griffierecht niet (op tijd) betaald. Uw beroep geldt dan als niet-ontvankelijk.

- U gaat in beroep tegen een beslissing die volgens de wet niet anders kon zijn. In dit geval is uw beroep ongegrond.

- U gaat in beroep tegen een beslissing die niet volgens de wet is. In dit geval is uw beroep gegrond.

#### In verzet of in hoger beroep gaan
Neemt de rechter een beslissing zonder zitting, dus op basis van de stukken? Maar bent u het niet eens met deze beslissing? Dan zijn er twee mogelijkheden:

-
U kunt in verzet gaan
Dit kan als u geen toestemming heeft gegeven voor een schriftelijke behandeling van uw beroep. U moet dan binnen 6 weken een verzetschrift indienen bij de rechterlijke instantie die de beslissing nam. Slaagt uw verzet, dan gaat de behandeling van uw zaak verder. Er komt dan een zitting waar u uw verhaal mag doen.

-
U kunt in hoger beroep gaan
Dit kan als alle partijen toestemming hebben gegeven voor alleen een schriftelijke behandeling. U doet dat bij de instantie die in de uitspraak staat vermeld.

#### Rechtszitting beroep
Tijdens de rechtszitting bespreekt de rechter de zaak met u en de tegenpartij. Vaak is dit een vertegenwoordiger. Deze zitting is openbaar. U krijgt hiervoor een oproep. U bent niet altijd verplicht om te komen, maar het is verstandig dat wel te doen. Wilt u getuigen of deskundigen naar de rechtszitting laten komen? Geef dat dan minimaal 1 week voor de zitting door aan de rechtbank en de andere partij.

#### In hoger beroep gaan
Bent u het niet eens met de beslissing van de rechter op uw beroep? Dan kunt u vaak in hoger beroep gaan. Op de beslissing staat bij welke hogere rechter dit kan. In hoger beroep gebeurt de behandeling van uw zaak meestal in een openbare zitting. U ontvangt een uitnodiging voor deze zitting.

Op de zitting kunt u de zaak toelichten. U mag dit ook laten doen door iemand anders, die u machtigt. U bent niet verplicht een advocaat in de arm te nemen. Maar het is wel verstandig om te informeren of het zin heeft in hoger beroep te gaan.

#### De kosten van (hoger) beroep
Gaat u in beroep of hoger beroep? Dan moet u griffierecht betalen. De hoogte van dit bedrag verschilt per soort zaak. Griffierecht voor hoger beroep is altijd hoger dan griffierecht voor beroep. Krijgt u gelijk van de rechter? Dan krijgt u het griffierecht terug van de tegenpartij.

**Bron:** [Rijksoverheid](https://www.rijksoverheid.nl/onderwerpen/bezwaar-en-beroep/vraag-en-antwoord/na-een-beroep)

### Vraag 128
**Vraag:** Wat heb ik nodig om te stemmen bij de gemeenteraadsverkiezingen?

**Antwoord:**
Om te kunnen stemmen voor de gemeenteraadsverkiezingen, heeft u een stempas nodig. En een geldig identiteitsbewijs.

#### Stempas
Als u op woensdag 18 maart 2026 gaat stemmen bij de gemeenteraadsverkiezingen, heeft u uw stempas nodig.

U ontvangt uw stempas uiterlijk 4 maart 2026 thuis in de brievenbus. Met de stempas kunt u uw stem uitbrengen in elk stemlokaal binnen uw gemeente. Neem de stempas mee als u gaat stemmen.

Bent u uw stempas kwijt of heeft u de stempas op 4 maart 2026 nog niet gekregen? Vraag dan zo snel mogelijk een nieuwe stempas aan bij uw gemeente.

#### Identiteitsbewijs
Om te kunnen stemmen heeft u ook uw identiteitsbewijs nodig. Dit kan uw paspoort, identiteitskaart, rijbewijs of verblijfsvergunning uit Nederland zijn. Uw identiteitsbewijs mag maximaal 5 jaar verlopen zijn. Kijk hiervoor op uw identiteitsbewijs bij ‘geldig tot’. Staat daar 19 maart 2021 of een datum daarna? Dan mag u het identiteitsbewijs nog gebruiken om te stemmen.

U kunt ook een van de volgende documenten laten zien:

- een paspoort, identiteitskaart of rijbewijs uit een een EU-lidstaat of EER-land;

- een paspoort of identiteitskaart uit Zwitserland.

Meer informatie over hoe u zich kunt identificeren (bewijzen wie u bent) bij de gemeenteraadsverkiezingen leest u op de website van de Kiesraad.

Identiteitsbewijs verlopen

Heeft u geen identiteitsbewijs of is die meer dan 5 jaar verlopen? Vraag dan op tijd een nieuw identiteitsbewijs aan.

Kunt u niet meer op tijd een nieuw identiteitsbewijs aanvragen? Dan kunt u iemand anders vragen om voor u te stemmen. Vraag hiervoor een machtigingsformulier aan bij uw gemeente.

Identiteitsbewijs gestolen of kwijt

Is uw identiteitsbewijs gestolen of bent u het kwijt? Met een verklaring van vermissing kunt u toch stemmen. U kunt deze verklaring aanvragen bij de gemeente. Neem dan ook een pasje met uw foto mee. Bijvoorbeeld een persoonlijke OV-chipkaart.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/wat-heb-ik-nodig-om-te-stemmen)

### Vraag 129
**Vraag:** Wat houdt de opname van mijn gegevens in het Register paspoortsignaleringen in?

**Antwoord:**
In het Register paspoortsignaleringen (RPS) staan gegevens van mensen van wie het recht op een paspoort wordt beperkt. De Rijksdienst voor Identiteitsgegevens (RvIG) beheert het RPS.

#### Informatie over de opname van uw gegevens in het RPS
De opname in het RPS gebeurt op verzoek van een signalerende instantie. Dat is bijvoorbeeld uw gemeente, het Openbaar Ministerie of de Belastingdienst. Voor meer informatie over uw signalering moet u bij de signalerende instantie zijn.

#### Bezwaar maken tegen opname in het RPS
Voor opname van uw gegevens in het RPS neemt de signalerende instantie hierover een besluit. De instantie maakt dit besluit aan u bekend. U kunt daartegen bezwaar maken bij deze instantie.

Na dit besluit neemt de Rijksdienst voor Identiteitsgegevens (RvIG) uw gegevens op in het RPS. Bezwaar maken is dan niet meer mogelijk.

#### Toch een paspoort krijgen
Besluit de paspoortuitgevende instantie om u geen nieuw paspoort te geven? Dan kunt u aan deze instantie vragen om te wachten met deze beslissing. Dit doet u binnen 2 weken na het besluit.

Het schriftelijk verzoek dient u in bij de paspoortuitgevende instantie. Hierna heeft u 8 weken om bij de signalerende instantie te verklaren waarom u het paspoort nodig heeft. Dit doet u met schriftelijke stukken. Mogelijk krijgt u op grond daarvan een paspoort voor een bepaalde periode. Of een paspoort met een beperking voor 1 land.

U stuurt documenten mee met uw schriftelijke verzoek. Met deze documenten toont u aan waarom u een paspoort nodig heeft. Zoals een akte van overlijden of een medische verklaring. De paspoortuitgevende instantie neemt uiteindelijk de beslissing over de verstrekking van uw paspoort.

#### Bezwaar maken tegen afwijzing paspoortaanvraag
Als uw paspoortaanvraag wordt afgewezen omdat u gesignaleerd staat in het RPS, kunt u hier bezwaar tegen maken. Dat kan alleen bij de paspoortuitgevende instantie, die uw aanvraag afwijst. Bijvoorbeeld uw gemeente.

#### Signalering RPS en identiteitskaart
U kunt een Nederlandse identiteitskaart aanvragen als u staat gesignaleerd in het RPS. Behalve als u een uitreisverbod heeft. Dan vraagt u een vervangende Nederlandse identiteitskaart aan. Daarmee kunt u zich legitimeren binnen het Schengengebied.

#### In bezit van paspoort, maar gegevens opgenomen in het RPS
Het kan zijn dat uw gegevens in het RPS staan en dat u nog een paspoort bezit. De paspoortuitgevende instantie kan u vragen het paspoort in te leveren. Dit bent u verplicht. De instantie kan het paspoort dan inhouden en vervallen verklaren. Houdt u zich niet aan deze verplichting? Dan kan de paspoortuitgevende instantie hiervan aangifte doen bij de politie.

#### Duur van de signalering
Uw gegevens blijven na registratie 2 jaar in het RPS staan. De signalerende instantie controleert bij iedere aanvraag van een paspoort of de signalering nog terecht is. Dit doet de instantie ook als zij de signalering met nog 2 jaar wil verlengen.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/wat-houdt-de-opname-van-mijn-gegevens-in-het-register-paspoortsignaleringen-in)

### Vraag 130
**Vraag:** Wat is een elektronisch reisdocument en welke gegevens staan op de chip hierin?

**Antwoord:**
Een elektronisch reisdocument is een paspoort of identiteitskaart waarin een (onzichtbare) chip zit. Deze chip zit in de identiteitskaart en bij het paspoort in de pagina waarop uw persoonsgegevens en foto staan. Op de chip staan uw gegevens, zoals uw foto en uw persoonsgegevens.

#### Gegevens chip in paspoort of identiteitskaart
De volgende gegevens staan op de chip:

- de foto (in kleur);

- documenttype;

- land van uitgifte;

- voorvoegsel(s);

- naam, voornamen;

- documentnummer;

- nationaliteit houder;

- geboortedatum;

- geslacht;

- datum einde geldigheid;

- 2 vingerafdrukken;

- burgerservicenummer (bsn). Het bsn staat niet meer op de chip in identiteitskaarten uitgegeven vanaf 1 augustus 2021 en in paspoorten uitgegeven na 30 augustus 2021.

#### Bestrijding fraude door elektronisch paspoort en identiteitskaart
Met het elektronische reisdocument is fraude met reisdocumenten beter tegen te gaan. Nooddocumenten hebben geen chip.

#### E-symbool reisdocumenten
Volgens internationale afspraken hebben alle reisdocumenten met een chip een speciaal e-symbool. In het Nederlandse paspoort is het e-symbool te vinden op:

- de omslag;

- de houderpagina;

- het schutblad voor en achter.

Op de Nederlandse identiteitskaart staat het e-symbool op de voorzijde.

#### Beveiliging van de chip
De beveiliging van de chip in de Nederlandse reisdocumenten zorgt ervoor dat:

- ongemerkt uitlezen van de chip wordt tegengegaan;

- te zien is of gegevens op de chip gekopieerd zijn;

- het mogelijk is om te controleren of de elektronische handtekening over de gegevens in de chip juist is;

- de communicatie tussen de chip en het uitleesapparaat versleuteld plaatsvindt. Hierdoor zijn de gegevens op de chip niet leesbaar voor anderen;

- uitlezen van vingerafdrukken alleen mogelijk is met geautoriseerde apparaten.

Als de gegevens erop staan gaat de chip op slot, zodat er geen nieuwe informatie op kan komen.

#### Chip uitlezen
Heeft een instantie een documentlezer? Dan kan de instantie gegevens in de chip uitlezen die ook met het blote oog te zien zijn. Alleen instanties waar reisdocumenten met een chip worden aangevraagd, kunnen uw vingerafdrukken uitlezen. Dit is mogelijk bij de volgende instanties:

- alle Nederlandse gemeenten;

- Nederlandse ambassades en consulaten;

- de uitgevende instanties in het Caribisch deel van het Koninkrijk die paspoorten uitgeven.

Voor het uitlezen van de vingerafdruk plaatst u uw vinger op de vingerafdruklezer. Het apparaat vergelijkt dan uw vingerafdruk met de vingerafdruk die in de chip is opgeslagen.

Andere instanties moeten geautoriseerde apparatuur hebben voor toegang tot de vingerafdrukken in de chip. Dit geldt voor instanties in Nederland en in het buitenland. Deze apparatuur moet een autorisatie van de Nederlandse overheid hebben. Het ministerie van Justitie en Veiligheid is bezig een stelsel van autorisaties op te zetten.

#### Vragen uitlezen chip
Heeft u vragen over of problemen met het uitlezen van een chip? Lees dan meer over het uitlezen van een chip van een paspoort of identiteitskaart op de website van de Rijksdienst voor Identiteitsgegevens (RvIG).

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/wat-is-een-elektronisch-reisdocument-en-welke-gegevens-bevat-de-chip-hierin)

### Vraag 131
**Vraag:** Wat is er bij verkiezingen geregeld voor kiezers met een beperking?

**Antwoord:**
Iedereen die wil stemmen, moet dat kunnen doen. Alle stemlokalen moeten daarom toegankelijk zijn en goed bereikbaar.

#### Toegankelijke stemlokalen
Stemlokalen hebben hulpmiddelen om stemmen makkelijker te maken. Bijvoorbeeld:

- een vergrootglas met verlichting;

- een stemhokje met een lage tafel voor mensen in een rolstoel.

Sommige stemlokalen hebben extra hulpmiddelen. Bijvoorbeeld voor mensen die niet goed kunnen zien. Op Waarismijnstemlokaal.nl ziet u welke stemlokalen dit zijn. Of kijk op de website van uw gemeente.

#### Stemmen in rolstoel of scootmobiel
Stembureaus moeten toegankelijk zijn voor mensen in een rolstoel. Ze hoeven niet toegankelijk te zijn voor mensen in een scootmobiel, omdat die meestal nog een paar stappen kunnen lopen. Stembureauleden kunnen een stoel zetten in het stemhokje met het verlaagde schrijfblad. Zo kunt u zitten terwijl u stemt.

#### Mobiele stembureaus zijn niet altijd toegankelijk
Voor mobiele stemlokalen en stemlokalen op stations zijn andere regels. Sommige van deze stemlokalen zijn bijvoorbeeld minder goed bereikbaar. Op Waarismijnstemlokaal.nl ziet u welke stemlokalen dat zijn.

Als het niet lukt om alle stembureaus in een gemeente toegankelijk te maken, dan moet het college van burgemeester en wethouders van die gemeente de gemeenteraad daarover informeren.

#### Hulp in stemhokje voor kiezers met een lichamelijke beperking
Kunt u door een lichamelijke beperking niet zelf stemmen? Bijvoorbeeld omdat u geen potlood kunt vasthouden. Of omdat u niet of heel slecht ziet. Dan mag iemand u helpen in het stemhokje.

U mag zelf iemand meenemen om te helpen. U mag ook vragen om hulp aan iemand die in het stemlokaal werkt.

#### Stemmen met een visuele beperking
In bijna ieder stemlokaal zijn hulpmiddelen om stemmen makkelijker te maken voor mensen met een visuele beperking:

- Een vergrootglas om het stembiljet te vergroten.

- Goede verlichting in het stemhokje.

- Sommige gemeenten hebben een stemlokaal met een speciale stemmal met audio-ondersteuning. Hiermee kunt u zelfstandig stemmen. Op de website van uw gemeente of op Waarismijnstemlokaal.nl vindt u welke stembureaus een stemmal hebben.

Video: Hoe werkt stemmen met een stemmal?

#### Hulp voor dove en slechthorende kiezers
In sommige gemeenten is er een gebarentolk (NGT) aanwezig op het stembureau. Of er is een stembureaulid dat Nederlandse Gebarentaal spreekt. In andere gemeenten kunt u op het stembureau videobellen met een gebarentolk op afstand.

#### Ik heb een (licht) verstandelijke beperking. Hoe kan ik stemmen?
Als u een (licht) verstandelijke beperking heeft, dan gelden de volgende regels:

- Iemand van het stembureau mag uitleg geven over het stemmen. Dit mag alleen buiten het stemhokje.

- In het stemhokje mag niemand helpen.

Wilt u oefenen met stemmen? Veel gemeenten en organisaties geven trainingen. Op Stemjijook.nl vindt u uitleg over stemmen en kunt u oefenen.

#### Voor iemand stemmen met een verstandelijke beperking
Heeft u een algemene volmacht om dingen te regelen voor iemand met een verstandelijke beperking? Deze volmacht geldt niet voor verkiezingen. U mag hier niet mee stemmen.

De kiezer kan u wel vragen om u te laten stemmen. Dit heet machtigen. Machtigen kan op 2 manieren: met de stempas of met een machtigingsformulier. De kiezer moet dit zelf aan u vragen en de volmacht zelf invullen en ondertekenen.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/kiezers-met-beperking)

### Vraag 132
**Vraag:** Wat is het burgerservicenummer (bsn)?

**Antwoord:**
Het burgerservicenummer (bsn) is uw eigen persoonsnummer voor contact met de overheid. Bijvoorbeeld voor zorg of belastingen. U krijgt een bsn als u zich inschrijft in de Basisregistratie Personen (BRP).

#### Burgerservicenummer opvragen
Uw bsn staat op uw paspoort, rijbewijs en identiteitskaart. Het bsn staat op paspoorten vanaf 9 maart 2014 niet meer bij de overige persoonsgegevens. Het bsn staat op de achterkant van de pagina met de persoonsgegevens (de houderpagina) en onderaan de pagina met persoonsgegevens in de cijferreeks.

De Nederlandse identiteitskaart heeft het bsn in een QR-code en als leesbare cijfers op de achterkant van de kaart staan. Deze wijzigingen zijn doorgevoerd in het kader van de aanpak voor het voorkomen van identiteitsfraude. Het nummer bestaat uit 9 cijfers. Heeft u een identiteitsbewijs, maar staat uw bsn daar niet op? Dan kunt u bij de gemeente uw bsn opvragen.

Heeft u (nog) geen document waarop het bsn van uw kind staat? Dan kunt u bij de gemeente een uittreksel opvragen met hierop het bsn van uw kind.

#### Geldigheid bsn
De geldigheid van het bsn is onbeperkt. Ook als u in het buitenland gaat wonen, blijft uw bsn geldig.

#### Bsn overleden persoon
Een bsn is uniek gekoppeld aan een persoon. Als iemand is overleden, blijft het bsn gekoppeld aan deze persoon en wordt niet opnieuw uitgegeven.

#### Bsn als u in het buitenland woont
Lees hoe u aan een bsn komt als u in het buitenland woont op Nederlandwereldwijd.nl.

**Bron:** [Rijksoverheid](https://www.rijksoverheid.nl/onderwerpen/privacy-en-persoonsgegevens/vraag-en-antwoord/wat-is-het-burgerservicenummer-bsn)

### Vraag 133
**Vraag:** Wat is het ronselen van volmachtstemmen?

**Antwoord:**
Ronselen van volmachten wil zeggen dat iemand kiezers vraagt om hun stempas te ondertekenen en af te geven. Dat is strafbaar.

#### Kiezer moet het zelf vragen
Het is strafbaar om aan andere kiezers te vragen hun stempas te ondertekenen en aan u te geven. U mag dus niet aan andere kiezers aanbieden om voor hen te stemmen. De kiezer moet het zelf aan u vragen.

#### Omkopen of dwingen is ook strafbaar
Het is ook strafbaar om een kiezer om te kopen via een gift of een belofte. Of om de kiezer op een andere manier te dwingen om een volmacht af te geven.

#### Aangifte doen bij de politie
Denkt u dat er stemmen worden geronseld? Doe hiervan aangifte bij de politie.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/ronselen-volmachtstemmen)

### Vraag 134
**Vraag:** Wat is het verschil tussen een paspoort en een identiteitskaart?

**Antwoord:**
Een van de verschillen tussen een paspoort of een identiteitskaart (ID-kaart) is dat u met een paspoort wereldwijd kan reizen. Een ID-kaart geldt alleen in sommige landen als reisdocument. Er zijn meer verschillen, bijvoorbeeld in grootte en kosten.

#### Verschillen paspoort en ID-kaart
De verschillen tussen een Nederlands paspoort en een Nederlandse ID-kaart zijn:

- de Nederlandse ID-kaart is als reisdocument geldig binnen de EU-landen, de EER , Monaco, Montenegro, San Marino, Servië, Turkije en Zwitserland. Met een paspoort kunt u wereldwijd reizen;

- voor het aanvragen van een ID-kaart is toestemming van ouders of gezaghouders nodig tot 12 jaar. Voor het aanvragen van een paspoort is tot 18 jaar toestemming van de ouders of gezaghouders nodig;

- een ID-kaart is een pasje zo groot als een bankpasje. Een paspoort is een boekje;

- een ID-kaart is iets goedkoper dan een paspoort.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/wat-is-het-verschil-tussen-een-paspoort-en-een-identiteitskaart)

### Vraag 135
**Vraag:** Wat kan ik digitaal aanvragen bij de overheid?

**Antwoord:**
U kunt veel zaken online regelen met de overheid.

#### Paspoort, rijbewijs, parkeervergunning en verhuizingen regelen met gemeente
Bij veel gemeenten kunt u online al veel regelen. U kunt bijvoorbeeld:

- verhuizing binnen uw gemeente melden;

- uittreksel van het bevolkingsregister opvragen;

- parkeervergunning aanvragen en verlengen;

- online afspraak maken voor aanvraag nieuw paspoort;

- online afspraak maken voor aanvraag of verlenging rijbewijs;

- kwijtschelding aanvragen van gemeentebelastingen;

- bezwaar maken tegen beslissingen van uw gemeente;

- verklaring omtrent gedrag (VOG) aanvragen.

Kijk op de website van uw gemeente voor de mogelijkheden.

#### Bekendmakingen overheden online bekijken
Bij ruim 30 gemeenten, provincies en waterschappen kunt u hun bekendmakingen op hun websites lezen. Dat doen ze ook nog op papier, bijvoorbeeld in een huis-aan-huis-krant. In bekendmakingen kondigen zij aan welke besluiten zij willen nemen. Bijvoorbeeld welke omgevingsvergunningen ze willen afgeven of de nieuwe openingstijden van het gemeentehuis.

- Bekendmakingen van veel gemeenten, provincies en waterschappen kunt u nu al vinden op overheid.nl. U kunt zich op deze site abonneren op bekendmakingen in uw buurt.

- Bekendmakingen van ministeries vindt u op Officielebekendmakingen.nl. U kunt zich op deze bekendmakingen abonneren via RSS of e-mail.

#### Gegevens auto en motor digitaal bekijken
Bij de RDW kunt u de gegevens van uw voertuig(en) bekijken. Ook voertuiggegevens van bedrijven en instellingen zijn te vinden bij de RDW. In de gegevens staat ook datum van de eerstvolgende APK. Op MijnOverheid.nl kunt u deze gegevens ook bekijken.

#### Gegevens woningen digitaal raadplegen
U kunt een woningrapport online aanvragen bij het Kadaster. In het woningrapport staat:

- wat de woning waard is;

- welke rechten een perceel heeft;

- hoeveel grond er om de woning ligt.

Gegevens van uw woning zijn ook in te zien op MijnOverheid.nl.

#### Omgevingsvergunning digitaal aanvragen
Bij het Omgevingsloket Online kunt u digitaal een omgevingsvergunning aanvragen. In de omgevingsvergunning zijn de verschillende vergunningen voor bouwen, wonen, monumenten, ruimte, natuur en milieu samengevoegd. Een omgevingsvergunning heeft u bijvoorbeeld nodig als u een huis wilt verbouwen.

Op het Omgevingsloket Online kunnen burgers en bedrijven lezen of ze een vergunning nodig hebben. Of dat ze werkzaamheden moeten melden.

#### Werk zoeken en uitkering digitaal aanvragen
Wanneer u net werkloos bent geworden, kunt u zich online als werkzoekende inschrijven. U kunt dan ook een uitkering aanvragen bij het UWV. U vult eenmalig uw gegevens in en kunt die daarna altijd online bekijken via de Werkmap in Mijn UWV. Dit digitale klantdossier bevat onder meer uw cv. Verder kunt u er:

- vacatures bekijken;

- online trainingen volgen;

- sollicitatieactiviteiten doorgeven;

- berichten uitwisselen met de adviseur werk.

Medewerkers van UWV en gemeentelijke sociale diensten gebruiken de gegevens om u sneller en beter te kunnen helpen.

Wanneer u een WW-uitkering ontvangt via UWV, kunt u via Mijn UWV ook zelf uw gegevens bekijken en bijhouden.

**Bron:** [Rijksoverheid](https://www.rijksoverheid.nl/onderwerpen/digitale-overheid/vraag-en-antwoord/wat-kan-ik-digitaal-aanvragen-bij-de-overheid)

### Vraag 136
**Vraag:** Wat kan ik doen als de overheid te laat beslist over mijn aanvraag of bezwaar?

**Antwoord:**
De overheid moet op tijd een beslissing nemen op uw aanvraag of bezwaar. Vaak heeft u recht op een dwangsom als de overheid niet op tijd beslist. Ook kunt u via de rechter een besluit afdwingen.

#### Overheid moet binnen een termijn besluit nemen
De overheid moet binnen een vastgestelde periode een beslissing nemen over uw aanvraag. Deze periode heet de beslistermijn.

Beslistermijn is afhankelijk van gevraagd besluit

Voor sommige aanvragen ligt de beslistermijn vast in de wet. Is er geen wettelijke termijn voor uw aanvraag? Dan geldt een 'redelijke termijn'. Wat redelijk is, hangt af van de soort beslissing en hoe ingewikkeld de aanvraag of het bezwaar is. Een redelijke termijn kan variëren van enkele weken tot enkele maanden. De overheid moet in ieder geval binnen 8 weken een besluit nemen of een nieuwe beslistermijn bekendmaken.

#### Beslistermijn voor bezwaren is vaak 6 weken
Een voorbeeld van een bezwaar is een bezwaar tegen de hoogte van een subsidie. Er is een wettelijke termijn waarin de overheid op uw bezwaar moet reageren. In de meeste gevallen is dit 6 weken.

Soms langere beslistermijn

Bij inschakeling van een bezwaarschriftenadviescommissie is dit meestal 12 weken. Op grond van bijzondere wetgeving gelden soms andere termijnen.

#### Overheid mag beslistermijn verlengen met 6 weken
De beslistermijn kan in de meeste gevallen verlengd worden met maximaal 6 weken. Dit kan als de overheid meer informatie nodig heeft, bijvoorbeeld van een buitenlandse instantie. De overheid moet u hierover informeren.

#### Recht op dwangsom als overheid niet op tijd besluit
Beslist de overheid niet op tijd? Dan heeft u recht op een dwangsom. Dit is een geldbedrag. Voordat u recht heeft op een dwangsom moet u de overheid in gebreke stellen. Dit is een brief waarin u aangeeft dat de beslistermijn is verstreken.

Stuur formulier ingebrekestelling naar overheidsorganisatie

Dit kan op de volgende manier:

- download het formulier ingebrekestelling;

- print de brief uit en vul de gegevens in;

- stuur de brief naar de overheidsinstantie waar de aanvraag of het bezwaarschrift in behandeling is.

Dwangsom gaat lopen als overheid niet binnen 2 weken beslist

De overheid heeft dan 2 weken de tijd om alsnog een beslissing te nemen. Gebeurt dat niet, dan gaat de dwangsom automatisch lopen. Ook kunt u een besluit afdwingen via de rechter door direct beroep in te stellen.

Bij Woo-verzoek kan rechter dwangsom opleggen

Ook als de overheid te laat beslist op uw verzoek op grond van de Wet open overheid (Woo), kunt u soms een dwangsom krijgen. U moet dan eerst de overheid in gebreke stellen. Als de overheid daarna niet binnen 2 weken op uw Woo-verzoek beslist, kunt u een beroep niet tijdig beslissen instellen bij de rechtbank. De rechter bepaalt dan of de overheidsorganisatie u een dwangsom moet betalen.

#### Hoogte dwangsom afhankelijk van duur vertraging
De hoogte van de dwangsom is afhankelijk van de duur van de vertraging. Als de dwangsom gaat lopen gelden de volgende bedragen:

- € 23 per dag voor de eerste 2 weken;

- € 35 per dag voor de volgende 2 weken;

- € 45 per dag voor de overige dagen.

De dwangsom loopt uiterlijk 42 dagen en bedraagt maximaal € 1.442.

#### Direct beroep instellen na dwangsom
Vanaf het moment dat de dwangsom gaat lopen kunt u ook direct beroep instellen bij de rechter. Het is niet nodig om eerst bezwaar te maken bij de overheidsinstelling die moet beslissen. Verklaart de rechtbank uw beroep gegrond? Dan moet de overheidsinstelling binnen 2 weken alsnog beslissen.

#### Uitzonderingen op dwangsom bij besluiten Belastingdienst/Toeslagen
Bij de aanvraag van toeslagen, zoals kinderopvangtoeslag of huurtoeslag, heeft u niet altijd recht op een dwangsom. U heeft hier alleen recht op als de toeslag definitief toegekend wordt. Dit geldt ook voor bezwaarschriften daarop.

Krijgt u een voorlopige toeslag? Dan geldt de dwangsomregeling niet. Ook niet voor bezwaarschriften daarop. Hoe u aanspraak maakt op een dwangsom bij de Belastingdienst leest u op de website van de Belastingdienst.

**Bron:** [Rijksoverheid](https://www.rijksoverheid.nl/onderwerpen/bezwaar-en-beroep/vraag-en-antwoord/beslissing-aanvraag-bezwaar-te-laat)

### Vraag 137
**Vraag:** Wat kan ik doen als ik mijn stempas kwijt ben of niet ontvangen heb?

**Antwoord:**
Op woensdag 18 maart 2026 zijn de gemeenteraadsverkiezingen. U krijgt uw persoonlijke stempas uiterlijk 4 maart 2026 thuisgestuurd. Heeft u geen stempas ontvangen? Of bent u uw stempas kwijt? Vraag dan zo snel mogelijk een nieuwe stempas aan bij uw gemeente. Dit kan met een formulier, of aan de balie van uw gemeente.

#### Nieuwe stempas aanvragen
- Stempas aanvragen aan de balie

U kunt een nieuwe stempas aan de balie van uw gemeente aanvragen. U heeft hierbij uw identiteitsbewijs nodig, of een kopie daarvan. Aan de balie een nieuwe stempas aanvragen kan tot dinsdag 17 maart 2026 12.00 uur.

- Stempas aanvragen met een formulier

U kunt een nieuwe stempas aanvragen met een formulier tot en met 13 maart 2026. U kunt dat aanvraagformulier gratis halen bij de balie van uw gemeente. Of downloaden via de website van de gemeente. Het ingevulde formulier moet uiterlijk op 13 maart 2026 ontvangen zijn door uw gemeente.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/wat-kan-ik-doen-als-ik-mijn-stempas-kwijt-ben-of-niet-ontvangen-heb)

### Vraag 138
**Vraag:** Wat kan ik doen als mijn ex-partner mijn identiteitsgegevens misbruikt?

**Antwoord:**
Identiteitsfraude door een ex-partner is lastig te bewijzen. Ex-partners beschikken meestal over elkaars identiteitsgegevens. Probeer zoveel mogelijk bewijzen te verzamelen van de fraude.

#### Aankopen in gemeenschap van goederen
Heeft uw ex goederen besteld toen u nog officieel getrouwd was? Dan is de kans groot dat dit legaal is. Ook als uw wachtwoord daarvoor is gebruikt. Veel mensen zijn namelijk in gemeenschap van goederen getrouwd en hadden gezamenlijke rekeningen, gezamenlijke accounts en gezamenlijke leningen.

#### Bewijs van fraude door ex-partner
Heeft u het vermoeden dat uw ex-partner bewust met uw identiteitsgegevens fraudeert? Verzamel dan zoveel mogelijk bewijs. Denk hierbij aan kopieën van bankafschriften, brieven van incassobureaus of aanvragen van abonnementen.

Gaat u aangifte doen bij de politie? Vertel uw verhaal dan aan de hand van de feiten. Neem ook zoveel mogelijk documenten mee die uw verhaal ondersteunen. Bijvoorbeeld een reisdocument waaruit blijkt dat u ergens anders was op het moment van de fraude.

#### Ondersteuning zonder harde bewijzen van identiteitsfraude
Beschuldigingen van identiteitsfraude door ex-partners kunnen onderdeel zijn van een persoonlijke en langdurende ruzie. Heeft u geen harde bewijzen? Dan kunnen het Centraal Meldpunt Identiteitsfraude (CMI) en de politie u helaas niet ondersteunen. Wilt u toch hulp van een externe partij? Dan moet u naar een mediator of naar de rechter.

#### Ondersteuning bij harde bewijzen van identiteitsfraude
Heeft u wel harde bewijzen waaruit blijkt dat uw ex-partner uw identiteitsgegevens misbruikt? Dan kan het CMI wel ondersteuning bieden. Alleen in dat geval heeft het zin om het meldingsformulier identiteitsfraude online in te vullen.

**Bron:** [Rijksoverheid](https://www.rijksoverheid.nl/onderwerpen/identiteitsfraude/vraag-en-antwoord/wat-kan-ik-doen-als-mijn-ex-partner-mijn-identiteitsgegevens-misbruikt)

### Vraag 139
**Vraag:** Wat kan ik regelen met mijn DigiD?

**Antwoord:**
Met DigiD kunt u gebruikmaken van de online dienstverlening van overheidsorganisaties. U heeft bijvoorbeeld een DigiD nodig om digitale post van de Belastingdienst te lezen.

#### Veilig inloggen bij de overheid
DigiD staat voor Digitale Identiteit. Met uw DigiD laat u zien wie u bent als u op internet iets bij een (semi)overheidsorganisatie wilt regelen. Bijvoorbeeld bij de Belastingdienst, het onderwijs, de zorg of uw pensioenfonds.

Met uw DigiD kunt u makkelijk en veilig inloggen bij sites van de overheid. Uw persoonlijke gegevens blijven goed beschermd.

Meer informatie staat op de website van DigiD.

#### DigiD niet verplicht
U bent niet wettelijk verplicht een DigiD aan te vragen. Het is wel zo dat steeds meer overheidsorganisaties DigiD gebruiken voor de toegang tot hun online dienstverlening. Zonder DigiD kunt u dus veel dingen niet via internet regelen. U heeft bijvoorbeeld DigiD nodig om digitale post van de Belastingdienst te kunnen bekijken.

Informeer bij de overheidsorganisatie op welke andere manieren u uw zaken kunt regelen.

**Bron:** [Rijksoverheid](https://www.rijksoverheid.nl/onderwerpen/digitale-overheid/vraag-en-antwoord/wat-is-digid)

### Vraag 140
**Vraag:** Wat kan ik regelen voor mijn eigen begrafenis of crematie?

**Antwoord:**
U mag zelf bepalen hoe u uw eigen afscheid regelt. U kunt uw wensen voor uw uitvaart vastleggen met een verklaring en een uitvaartverzekering afsluiten. Een uitvaartondernemer (ook wel begrafenisondernemer genoemd) is niet verplicht.

#### Verklaring wensen uitvaart
Uw wensen voor uw begrafenis of crematie (ook wel uitvaart) kunt u vastleggen in een verklaring. Deze kunt u zelf opstellen of bij een notaris laten maken. U moet de verklaring ondertekenen en de datum van ondertekenen erbij vermelden. Als uw wensen veranderen, moet u in een nieuwe verklaring uw eerder gemaakte verklaring herroepen. Dit doet u door de volgende zin op te nemen: "Hierbij herroep ik mijn verklaring van (datum invullen)".

#### Uitvaartverzekering niet verplicht
U hoeft geen uitvaartverzekering te hebben. Dit is niet verplicht. Heeft u geen verzekering, dan moeten uw nabestaanden de uitvaart betalen.

Als er geen nabestaanden zijn, dan betaalt de gemeente de begrafenis of crematie. De gemeente kan kosten op uw erfenis verhalen. Voor meer informatie over betalen van de uitvaart door de gemeente kunt u contact opnemen met uw gemeente.

#### Persoonlijk overzicht maken voor eigen overlijden
U kunt een persoonlijk overzicht maken en zien wat u nog meer kunt regelen voor uw eigen overlijden.

**Bron:** [Rijksoverheid](https://www.rijksoverheid.nl/onderwerpen/overlijden/vraag-en-antwoord/wat-kan-ik-regelen-voor-mijn-uitvaart)

### Vraag 141
**Vraag:** Wat kost een paspoort of identiteitskaart?

**Antwoord:**
Wat u betaalt voor een paspoort of identiteitskaart (ID-kaart) is afhankelijk van uw leeftijd. En afhankelijk van de plek waar u het reisdocument aanvraagt. Dit zijn de kosten in 2026.

#### Reisdocumenten voor Nederlanders wonend in Nederland
Document

Aanvrager jonger dan 18 jaar

Aanvrager 18 jaar of ouder

Nederlands paspoort

2026: € 67,05

2026: € 88,65

Nederlandse identiteitskaart

2026: € 43,20

2026: € 80,10

Het gaat hier om maximumtarieven in 2026. Het kan zijn dat u minder betaalt voor uw reisdocument. Uw gemeente bepaalt het precieze bedrag.

#### Reisdocumenten voor Nederlanders in de Caribische landen, en Bonaire, Sint Eustatius en Saba
Tarieven paspoort en identiteitskaart in de Caribische landen

Document
Aanvragen jonger dan 18 jaar
Aanvragen 18 jaar of ouder

Nederlands paspoort

2026: $ 121,60

2026: $ 146,55

Nederlandse identiteitskaart

2026: $ 83,75

2026: $ 126,50

In Aruba, Curaçao en Sint Maarten gaat het om vaste tarieven. In Bonaire, Sint Eustatius en Saba gaat het om maximumtarieven. Deze tarieven gelden in 2026.

#### Reisdocumenten voor Nederlanders in het buitenland
Woont u als Nederlander niet in Nederland? Dan kunt u een reisdocument aanvragen bij een Nederlandse ambassade of consulaat in het land waar u woont. Maar ook bij bepaalde gemeenten (de aangewezen grensgemeenten) in Nederland. De kosten voor paspoorten en identiteitskaarten bij ambassades, consulaten en grensgemeenten verschillen per aanvraagpunt.

#### Nooddocumenten en spoedleveringen
Voor nooddocumenten en spoedleveringen gelden andere tarieven. Een compleet overzicht van alle tarieven voor reisdocumenten vindt u op de website van de Rijksdienst voor Identiteitsgegevens (RvIG).

#### Kosten voor verlenging
U kunt een paspoort of ID-kaart niet verlengen. U moet steeds een nieuw reisdocument aanvragen. U betaalt de hierboven genoemde kosten.

#### Geldigheid paspoort of ID-kaart
Bent u als aanvrager jonger dan 18 jaar? Dan is het paspoort of de Nederlandse identiteitskaart 5 jaar geldig. Bent u 18 jaar of ouder dan is dit 10 jaar. Wilt u weten wanneer u uw paspoort of ID-kaart moet vernieuwen? Dit leest u op de pagina Hoe lang is een paspoort of Nederlandse identiteitskaart geldig?

#### Paspoort of identiteitskaart voor niet-Nederlanders
Nederlanders met de Nederlandse nationaliteit kunnen het Nederlandse paspoort aanvragen. Woont u in Nederland en heeft u een andere nationaliteit? Dan vraagt u uw paspoort aan bij de ambassade van uw land van herkomst.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/wat-zijn-de-kosten-van-paspoorten-en-identiteitskaarten)

### Vraag 142
**Vraag:** Wat mag er wel en niet in het stemhokje?

**Antwoord:**
Stemmen doet u alleen, zonder iemand anders. Kunt u door een lichamelijke beperking niet zelf stemmen. Bijvoorbeeld omdat u geen potlood kunt vasthouden. Of omdat u heel slecht ziet. Dan mag iemand u helpen in het stemhokje.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/wat-mag-er-wel-en-niet-in-het-stemhokje)

### Vraag 143
**Vraag:** Wat mag ik doen met de as van een overledene?

**Antwoord:**
Na de uitvaart moet de as van de overledene 1 maand in het crematorium blijven. Daarna krijgt u de asbus mee.

#### Mogelijkheden na ontvangst asbus
Als u de bus met as krijgt, kunt u de as:

- verstrooien op open zee of op een daarvoor bedoeld strooiveld;

- thuis bewaren;

- bijzetten in een daarvoor bedoeld deel van een crematorium of begraafplaats;

- begraven in een graf;

- meenemen naar het buitenland (uitvoeren).

#### As van overledene uitvoeren naar het buitenland
Voor het uitvoeren van as zijn wettelijk geen documenten vereist. Toch is het verstandig om een (Engelse) verklaring van overlijden en een verklaring van de crematie bij de asbus te doen.

Voor meer informatie over de uitvoer via Schiphol kunt u contact opnemen met de Douane van Schiphol. Voor de lokale regels in het buitenland neemt u contact op met de buitenlandse ambassade in Nederland.

De eigenaar van het crematorium moet de bus met as ten minste 1 maand bewaren. Wilt u meteen na de crematie de asbus meenemen naar het buitenland? Dan moet u de officier van justitie om ontheffing van de bewaartermijn vragen. Zonder die ontheffing moet u 1 maand wachten voordat u de asbus mag uitvoeren.

#### As van overledene invoeren naar Nederland
Er gelden in Nederland geen beperkingen of voorschriften als u as van een overledene invoert. Een speciaal vervoerbedrijf (repatriëringsbedrijf) kan de bus met as naar Nederland vervoeren. Het is soms ook mogelijk om de asbus als handbagage of ruimbagage in een vliegtuig mee te nemen. Dit hangt af van de regels van de luchtvaartmaatschappij.

U heeft wettelijk geen invoerdocumenten nodig. Toch is het verstandig om bij de asbus een verklaring van overlijden en een verklaring van de crematie te voegen.

De nabestaande die de zorg over de asbus heeft, moet deze ten minste 1 maand bewaren. Wilt u de asbus meteen na de crematie invoeren uit het buitenland? Dan moet u de officier van justitie om ontheffing van die bewaartermijn vragen. Voert u de asbus meteen na de crematie in en heeft u geen ontheffing? Dan moet u 1 maand wachten met verstrooiing of bijzetting van de as in Nederland.

**Bron:** [Rijksoverheid](https://www.rijksoverheid.nl/onderwerpen/overlijden/vraag-en-antwoord/wat-kan-ik-doen-met-het-as-van-een-overledene)

### Vraag 144
**Vraag:** Wat moet ik als rijksmedewerker doen als een andere medewerker een klacht tegen mij heeft ingediend over ongewenste omgangsvormen?

**Antwoord:**
Als de rijksbrede Klachtencommissie ongewenste omgangsvormen een klacht over u gaat behandelen, dan neemt die commissie contact met u op. De secretaris van de commissie bespreekt de procedure dan met u. U kunt zelf beter geen contact zoeken met de persoon met een klacht over u. U kunt wel contact opnemen met een vertrouwenspersoon.

#### Procedure na indienen van een klacht
U krijgt bericht als de Klachtencommissie ongewenste omgangsvormen een klacht over u behandelt. Ook uw hoogste leidinggevende wordt hiervan op de hoogte gebracht.

De klachtenprocedure bestaat uit vaste stappen. Heeft u daarover vragen? Neem dan contact op met de klachtencommissie.

#### Privacy en persoonsgegevens in klachtenprocedure
Iedereen die betrokken is bij de klachtenprocedure moet vertrouwelijk met de gegevens omgaan. Dat geldt voor u en voor de persoon die heeft geklaagd. Dit geldt ook voor getuigen, begeleiders, gemachtigden, advocaten en vertrouwenspersonen die eventueel betrokken zijn.

Persoonsgegevens online beveiligd

De klachtencommissie verwerkt alleen persoonsgegevens die nodig zijn om de klacht te behandelen. De commissie zorgt dat de informatie (online) beveiligd is. Dat is om te voorkomen dat de informatie kan uitlekken of wordt misbruikt.

Bewaartermijn klacht

Als de klacht is afgehandeld, draagt de klachtencommissie het adviesrapport en de stukken over aan het (vertrouwelijke) archief van uw organisatie.

Na 2 jaar vernietigt de klachtencommissie het dossier. De klachtencommissie bewaart alleen nog een geanonimiseerd rapport van bevindingen en advies.

Uw organisatie vernietigt het rapport 7 jaar nadat de hoogste leidinggevende het heeft ontvangen.

#### Vragen stellen over klacht
Via een online formulier kunt u vragen stellen over het indienen van een klacht bij de rijksbrede Klachtencommissie ongewenste omgangsvormen.

**Bron:** [Rijksoverheid](https://www.rijksoverheid.nl/onderwerpen/overheidspersoneel/vraag-en-antwoord/als-rijksmedewerker-beklaagde-zijn-vanwege-ongewenste-omgangsvormen)

### Vraag 145
**Vraag:** Wat moet ik als werkgever doen om te voldoen aan de identificatieplicht?

**Antwoord:**
Iedereen moet zich kunnen identificeren met een geldig identiteitsbewijs, ook op de werkplek. Als werkgever bent u verplicht de identiteit van uw werknemers te controleren. Voordat de werknemer in dienst komt, controleert u het originele identiteitsbewijs. U bewaart een kopie ervan in uw administratie. Wanneer het identiteitsbewijs van een werknemer verloopt, hoeft u geen nieuwe kopie te maken.

#### Controle identiteit van werknemers door werkgever
Voor u als werkgever bestaat de identificatieplicht uit 3 onderdelen:

-
Verificatieplicht
U moet het identiteitsbewijs van werknemers bij indiensttreding controleren op echtheidskenmerken en geldigheid.

-
Bewaarplicht
U moet een kopie bewaren van het identiteitsbewijs van alle werknemers die u in dienst neemt.

-
Zorgplicht
Dit betekent dat u uw werknemers bij controle in de gelegenheid moet stellen aan hun identificatieplicht te voldoen. Uw werknemers moeten ook tijdens het werk een geldig identiteitsbewijs bij zich dragen. Hier moet u uw werknemers op wijzen. Dit geldt voor mensen die rechtstreeks bij u in dienst zijn, maar ook voor ingehuurde arbeidskrachten.

#### Verificatieplicht geldig identiteitsbewijs
Bij indiensttreding van een nieuwe werknemer moet u naar een geldig identiteitsbewijs vragen. De werknemer moet dan het originele document tonen. Bijvoorbeeld een paspoort, een identiteitskaart of vreemdelingendocument.

Bij het controleren van identiteitsbewijzen moet u op de volgende onderdelen letten:

- De pasfoto: komt deze overeen met de persoon die voor u staat?

- De kenmerken: kloppen de genoemde fysieke kenmerken, zoals lengte en leeftijd?

- De handtekening: laat de medewerker ter controle zichtbaar een handtekening zetten.

- De nationaliteit: is de nationaliteit vermeld? De identificatieplicht geldt ook voor buitenlandse werknemers;

- De geldigheid van het document: is de vervaldatum nog niet verstreken?

Op een rijbewijs en op een verklaring van de Belastingdienst met sofinummer of burgerservicenummer (bsn) staat geen nationaliteit vermeld. Daarom zijn dit geen geldige identiteitsbewijzen voor de verificatieplicht.

#### Bewaarplicht identiteitsbewijs
U moet een duidelijke kopie maken van het identiteitsbewijs. Het documentnummer, de pasfoto en het bsn moeten goed leesbaar zijn. U bewaart deze kopie in uw administratie voor eventuele controles, bijvoorbeeld door de Nederlandse Arbeidsinspectie. U moet de kopie bewaren tot minstens 5 jaar na het kalenderjaar waarin de werknemer uit dienst is gegaan.

Verlopen identiteitsbewijs van werknemer

U heeft een kopie van het identiteitsbewijs gemaakt toen deze geldig was. Wanneer het identiteitsbewijs van een werknemer verloopt, hoeft u deze niet te vervangen.

#### Identificatieplicht voor uitzendkrachten
Huurt u een uitzendkracht in? Dan moet u ook zelf zijn originele identiteitsbewijs controleren voor hij bij u aan de slag gaat. U mag geen kopie van het identiteitsbewijs in uw administratie opslaan , omdat u niet de werkgever bent van de uitzendkracht. Dat is het uitzendbureau. Maar heeft de ingehuurde arbeidskracht een nationaliteit van 1 van de landen van buiten de Europese Economische Ruimte? Dan moet u dat wel voor de duur van 5 jaar. U moet ook nagaan of deze persoon wel mag werken.

**Bron:** [Rijksoverheid](https://www.rijksoverheid.nl/onderwerpen/identificatieplicht/vraag-en-antwoord/wat-moet-ik-als-werkgever-doen-om-te-voldoen-aan-de-identificatieplicht)

### Vraag 146
**Vraag:** Wat moet ik doen als ik mijn gebruikersnaam of wachtwoord voor DigiD ben vergeten?

**Antwoord:**
Als u uw DigiD-gebruikersnaam bent vergeten, moet u een nieuwe DigiD aanvragen. Uw wachtwoord kunt u herstellen via DigiD.nl met behulp van e-mail en sms of de DigiD app.

#### DigiD gebruikersnaam vergeten
Bent u uw gebruikersnaam vergeten? Dan moet u een nieuwe DigiD aanvragen. Uw gebruikersnaam is privé. Een ander kan deze niet voor u opzoeken.

#### Wachtwoord herstellen met e-mail en sms
Zijn uw e-mailadres en telefoonnummer toegevoegd aan uw DigiD? Dan kunt u uw wachtwoord herstellen via Mijn DigiD. U vult dan een code in die u ontvangt per e-mail en sms.

#### Wachtwoord herstellen met de DigiD app
Heeft u een geactiveerde DigiD app? Dan kunt u uw wachtwoord herstellen via Mijn DigiD met behulp van de app. Volg daarvoor de volgende stappen:

- Ga naar Mijn DigiD en log in met de DigiD app.

- Kies ‘Wachtwoord wijzigen/opnieuw instellen’.

- Kies voor ‘Ik weet mijn huidige wachtwoord niet meer en wil mijn wachtwoord opnieuw instellen via de DigiD app’

**Bron:** [Rijksoverheid](https://www.rijksoverheid.nl/onderwerpen/digitale-overheid/vraag-en-antwoord/wat-moet-ik-doen-als-ik-mijn-gebruikersnaam-of-wachtwoord-voor-digid-ben-vergeten)

### Vraag 147
**Vraag:** Wat moet ik doen als ik mijn paspoort of ID-kaart kwijtraak in het buitenland?

**Antwoord:**
Meld het verlies van uw paspoort of identiteitskaart zo snel mogelijk bij de plaatselijke politie. Dit voorkomt dat iemand misbruik maakt van uw document. Hierna kunt u een nieuw paspoort, identiteitskaart of een nooddocument aanvragen. Dit doet u bij de Nederlandse ambassade of het consulaat.

#### Contact met ambassade of de Koninklijke Marechaussee
Voor meer informatie neemt u contact op met de ambassade of het consulaat in het betreffende land. Daarnaast kunt u ook 24 uur per dag contact opnemen met het contactcentrum van de Koninklijke Marechaussee.

#### Noodpaspoort of laissez-passer
Een nooddocument kan een noodpaspoort zijn of een laissez-passer. Een nooddocument krijgt u alleen als u kunt aantonen dat het om een noodsituatie gaat. In de regel kunt u een nooddocument alleen aanvragen tijdens kantooruren. Een nooddocument is alleen geldig als reisdocument voor de reis waarvoor het is uitgegeven. Het kan enkele dagen duren voordat u het nooddocument in uw bezit heeft.

Deze regels gelden ook voor kinderen. Voor afgifte van een nooddocument aan een minderjarige is toestemming nodig van degene(n) die het gezag over het kind heeft.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/paspoort-of-id-kaart-kwijt-in-het-buitenland)

### Vraag 148
**Vraag:** Wat moet ik doen als ik mijn paspoort of identiteitskaart kwijt ben?

**Antwoord:**
Meld het bij uw gemeente als uw paspoort of identiteitskaart gestolen is of als u deze kwijt bent. De melding heet een verklaring van vermissing. Zonder deze verklaring kunt u geen nieuw reisdocument aanvragen.

#### Verklaring van vermissing
Om een nieuw paspoort of identiteitskaart aan te vragen, meldt u de vermissing eerst bij uw gemeente. Dit is nodig om misbruik van uw oude reisdocument tegen te gaan. Aangifte doen bij de politie is niet verplicht.

Online melden vermissing

Bij sommige gemeenten kunt u online een vermissing melden. U heeft hiervoor wel een DigiD nodig. De gemeente bepaalt zelf of zij deze mogelijkheid voor haar burgers wil bieden. Informeer hiernaar bij uw gemeente.

#### ID-kaart kwijt? Laat inlogfunctie DigiD blokkeren
Bent u uw identiteitskaart kwijt? Dan is het belangrijk dat u de inlogfunctie voor DigiD laat blokkeren. Neem hiervoor contact op met de DigiD helpdesk. Alleen met ID-kaarten die zijn afgegeven na 4 januari 2021 kunt u inloggen via DigiD.

#### Reisdocument kwijt op Curaçao, Sint Maarten of Aruba
Bent u als Nederlander op Curaçao, Sint Maarten of Aruba uw reisdocument kwijt? Dan meldt u dit eerst bij de politie. Daarna gaat u naar het plaatselijke Kabinet van de Gouverneur. Daar vraagt u een nieuw reisdocument aan.

#### Paspoort of ID-kaart kwijt in buitenland
Lees wat u moet doen bij verlies of diefstal van uw paspoort of identiteitskaart in het buitenland.

#### U vindt uw paspoort of ID-kaart terug, wat nu?
Vindt u uw paspoort of identiteitskaart terug nadat u aangifte heeft gedaan? Dan bent u verplicht het document in te leveren bij uw gemeente.

U kunt uw teruggevonden document dus niet meer gebruiken als identificatiemiddel. Het document staat namelijk als vermist geregistreerd. Deze registratie is niet terug te draaien.

Het gebruik van een teruggevonden paspoort is strafbaar. De gemeente vernietigt het document om fraude en misbruik te voorkomen.

#### Iemand anders levert uw paspoort of identiteitskaart in
Levert iemand anders uw paspoort of identiteitskaart als gevonden voorwerp bij de gemeente in? Dan wordt het document altijd vernietigd. Ook als u de vermissing nog niet heeft gemeld bij de gemeente. U krijgt het paspoort of de ID-kaart dus niet terug en moet een nieuw document aanvragen.

#### Vervangen van reisdocument niet verplicht
U bent niet verplicht om uw gestolen of verloren paspoort of identiteitskaart te vervangen. Wel moet u altijd voldoen aan de identificatieplicht. Een voorbeeld. Stel, uw ID-kaart is gestolen en u heeft ook een paspoort, dan bent u niet verplicht om een nieuwe ID-kaart aan te vragen. U kunt zich namelijk ook met uw paspoort identificeren.

Laat wel altijd uw gestolen of verloren reisdocument registreren bij de gemeente of de politie. Dit is nodig om identiteitsfraude te voorkomen.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/wat-moet-ik-doen-als-ik-mijn-paspoort-of-identiteitskaart-kwijt-ben)

### Vraag 149
**Vraag:** Wat moet ik doen als ik overheidspost krijg die voor iemand anders is?

**Antwoord:**
Als u post van de overheid krijgt die niet voor u is, kunt u die ongeopend terugsturen naar de afzender. Schrijf op de envelop: ‘Geadresseerde woont hier niet – retour afzender’.

#### Contact met gemeente bij vaker verkeerde post
Krijgt u vaker post voor iemand anders op uw adres? Neem dan contact op met uw gemeente. Vraag de gemeente om adresonderzoek te doen. De gemeente controleert dan of iemand op het adres woont dat in de Basisregistratie Personen (BRP) staat.

**Bron:** [Rijksoverheid](https://www.rijksoverheid.nl/onderwerpen/postbezorging/vraag-en-antwoord/wat-moet-ik-doen-als-ik-overheidspost-krijg-die-voor-iemand-anders-is)

### Vraag 150
**Vraag:** Wat moet ik doen met een gevonden voorwerp?

**Antwoord:**
Als u een voorwerp vindt, moet u zo snel mogelijk aangifte doen van de vondst. U doet aangifte bij de gemeente waar u de voorwerpen heeft gevonden. Vindt u een voorwerp in een woning, gebouw of een vervoermiddel? Dan moet u dit melden bij de bewoner of gebruiker van de woning, het gebouw of het vervoermiddel.

#### Gevonden voorwerpen in bewaring geven
U kunt altijd de gevonden voorwerpen in bewaring geven aan de gemeente waar u aangifte doet. Vraag dan om een bewijs van aangifte of van inbewaringgeving. Besluit u het voorwerp zelf te bewaren? Dan moet u zorgen voor het onderhoud, zodat de staat van het voorwerp niet verslechtert.

#### Wanneer eigenaar van het gevonden voorwerp
Als vinder kunt u eigenaar worden van het gevonden voorwerp. U moet dan aangifte hebben gedaan bij de gemeente. Heeft u het gevonden goed zelf in bewaring en wordt de eigenaar niet binnen een jaar bekend? Dan vervallen de eigendomsrechten en wordt u eigenaar als u hierom vraagt. Als u geen aangifte heeft gedaan, kunt u nooit eigenaar worden van het gevonden goed.

**Bron:** [Rijksoverheid](https://www.rijksoverheid.nl/onderwerpen/gemeenten/vraag-en-antwoord/wat-moet-ik-doen-met-een-gevonden-voorwerp)

### Vraag 151
**Vraag:** Wat moet ik doen met het paspoort van iemand die overleden is?

**Antwoord:**
U moet een paspoort of identiteitskaart van een overledene inleveren. Dit doet u bij de afdeling Burgerzaken van de gemeente. Dit kan bij de woongemeente van de overledene, maar ook bij een andere gemeente.

#### Moment van inleveren paspoort
U levert het paspoort of de identiteitskaart in wanneer u het niet meer nodig heeft om zaken te regelen waarvoor identificatieplicht geldt. Bijvoorbeeld bij het opheffen van rekeningen. U krijgt geen oproep om het paspoort of de identiteitskaart in te komen leveren.

#### Voorkomen van identiteitsfraude
De gemeente legt het overlijden vast in de Basisregistratie Personen (BRP). Dit voorkomt identiteitsfraude met het paspoort van de overledene.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/wat-moet-ik-doen-met-het-paspoort-van-iemand-die-overleden-is)

### Vraag 152
**Vraag:** Wat moet ik doen om mijn levenloos geboren kind te registreren in de Basisregistratie Personen (BRP)?

**Antwoord:**
Komt uw baby levenloos ter wereld? Dan kunt u als ouder bij de gemeente een akte van geboorte (levenloos) laten opmaken en een verzoek tot registratie in de BRP doen. U moet op het moment van het verzoek tot registratie in Nederland wonen of gaan wonen. Als u nu in het buitenland woont en uw kind is voor uw vertrek geboren, dan kunt u een verzoek tot registratie bij uw laatste woongemeente doen.

Heeft uw baby na de geboorte kortere of langere tijd geleefd? En is uw baby overleden vóór 1 oktober 1994 of vóórdat u zelf geregistreerd stond in de BRP? Dan kunt u sinds 1 januari 2022 ook een verzoek tot registratie doen.

**Bron:** [Rijksoverheid](https://www.rijksoverheid.nl/onderwerpen/aangifte-geboorte-en-naamskeuze-kind/vraag-en-antwoord/registratie-levenloos-geboren-kind)

### Vraag 153
**Vraag:** Wat moet ik regelen als ik in Nederland kom wonen?

**Antwoord:**
U moet zich inschrijven bij de gemeente waar u gaat wonen. En u moet op zoek gaan naar een woning. Dit zijn 2 voorbeelden van zaken die u moet regelen als u in Nederland komt wonen.

#### Inschrijven bij gemeente
U schrijft zich in bij uw gemeente als u langer dan 4 maanden in Nederland komt wonen. Dit doet u uiterlijk 5 dagen na aankomst in Nederland. Maak hiervoor een afspraak bij de gemeente. Als u zich inschrijft zorgt de gemeente voor:

- Een burgerservicenummer (BSN) voor contact met de overheid. Bijvoorbeeld voor zorg of belastingen.

- Registratie in de Basisregistratie personen (BRP) waarin alle inwoners van Nederland (ingezetenen) staan geregistreerd.

#### Korter dan 4 maanden in Nederland: inschrijving BRP
Komt u korter dan 4 maanden naar Nederland? Dan kunt u zich niet inschrijven bij de gemeente. Maar u kunt zich wel laten inschrijven als niet-ingezetene in de Basisregistratie Personen (BRP).

#### Werkgever regelt soms woning
Mogelijk regelt uw werkgever huisvesting als u in Nederland komt wonen. In bepaalde gevallen is uw werkgever dit verplicht om te doen. Neem hierover contact op met uw werkgever.

#### Zelf op zoek naar een woning
Zoekt u zelf een woning? Ga dan voor meer informatie naar pagina Ik zoek een huurwoning.

#### Zorgverzekering afsluiten
U moet een basisverzekering afsluiten. U bent dan verzekerd voor zorg uit het basispakket, zoals huisarts of ziekenhuis. Informeer hierover bij de Stichting Klachten en Geschillen Zorgverzekeringen (SKGZ).

#### Huisarts zoeken
U bent niet verplicht om een huisarts te nemen. Maar het is wel goed om dit te doen, want dan krijgt u altijd zorg als u die nodig heeft. Informeer bij uw gemeente of zorgverzekeraar.

#### Belasting betalen
Als u in Nederland woont, betaalt u belasting. U krijgt vanzelf een brief van de Belastingdienst met de vraag om aangifte te doen.

#### Toeslagen ontvangen Belastingdienst
Mogelijk heeft u recht op 1 of meer toeslagen. Een toeslag is een bijdrage in de kosten die u maakt. Het hangt van uw (gezamenlijke) inkomen af of u toeslag krijgt. Het gaat om:

- kinderopvangtoeslag als u kinderen hebt naar de dagopvang of buitenschoolse opvang gaan;

- huurtoeslag als u in een huurhuis woont;

- zorgtoeslag als u een Nederlandse zorgverzekering heeft;

- kindgebonden budget als u kinderen heeft onder de 18 jaar.

#### DigiD aanvragen
In Nederland kunt u met een digitale identiteit (DigiD) zaken met de overheid regelen. Bijvoorbeeld met de Belastingdienst. U vraagt deze aan via digid.nl.

#### Kinderen inschrijven op school
Als u kinderen heeft schrijft u deze in op de:

- basisschool (van 4 tot 12 jaar);

- middelbare school (vanaf 12 jaar).

#### Kinderbijslag aanvragen
Heeft u kinderen onder de 18 jaar? Zodra u staat ingeschreven bij uw gemeente vraagt u kinderbijslag aan voor de kinderen. U vraagt kinderbijslag aan bij de Sociale Verzekeringsbank. Met kinderbijslag betaalt de overheid mee aan de kosten die horen bij de opvoeding van uw kind. Als uw kind 18 jaar wordt, stopt de kinderbijslag.

#### Overige zaken die u moet regelen
Daarnaast zijn er meer zaken die u mogelijk moet regelen. Bijvoorbeeld:

- Autorijden in Nederland. U kunt hiervoor terecht bij de RDW.

- Huisdieren meenemen naar Nederland. U kunt hiervoor terecht bij de Nederlandse Voedsel- en Warenautoriteit (NVWA).

- Diploma of opleiding laten erkennen. Informeer bij het Informatiecentrum Diplomawaardering.

- Bankrekening openen. Neem hiervoor contact op met een bank.

#### Persoonlijk overzicht maken als u naar Nederland komt
Wilt u weten wat u nog meer moet regelen als u naar Nederland komt? En waar u recht op heeft? Vul dan een paar vragen in over immigratie en krijg een persoonlijk overzicht. U kunt een overzicht maken voor uzelf, uw partner en uw minderjarige kind.

**Bron:** [Rijksoverheid](https://www.rijksoverheid.nl/onderwerpen/immigratie-naar-nederland/vraag-en-antwoord/wat-moet-ik-regelen-als-ik-in-nederland-kom-wonen)

### Vraag 154
**Vraag:** Wat weten organisaties van mij nadat ik heb ingelogd op hun website?

**Antwoord:**
Als u inlogt bij een organisatie krijgt deze alleen die gegevens van u te zien die nodig zijn voor de dienstverlening. Dit zijn de gegevens waarmee u zich identificeert, zoals uw e-mailadres of achternaam. Organisaties komen niet te weten bij welke andere organisaties u nog meer inlogt.

**Bron:** [Rijksoverheid](https://www.rijksoverheid.nl/onderwerpen/digitale-overheid/vraag-en-antwoord/wat-weten-organisaties-van-mij-na-inloggen)

### Vraag 155
**Vraag:** Wat zijn de echtheidskenmerken van het paspoort en de identiteitskaart?

**Antwoord:**
De echtheidskenmerken zijn kenmerken die zonder hulpmiddelen te controleren zijn. Dit zijn onder andere het schaduwwatermerk, het kinegram, een voelbaar reliëf en ImagePerf. Echtheidskenmerken van een paspoort en identiteitskaart helpen tegen misbruik, fraude en vervalsing.

#### Schaduwwatermerk
Het schaduwwatermerk zit op iedere visumbladzijde van het paspoort. Het is een afbeelding van het nationaal wapen in het papier.

#### Kinegram
Het kinegram is een transparant beeld dat van kleur en vorm kan wijzigen door het document te kantelen. Het zit aan de onderzijde van de pagina met pasfoto.

#### Voelbaar reliëf
Voelbaar reliëf is een voelbaar element in het paspoort en de identiteitskaart. Het zit aan de linkerzijde en de rechterzijde van de kunststof houderpagina.

#### ImagePerf
ImagePerf is de tweede pasfoto geperforeerd in de kunststof houderpagina.

#### Echtheid identiteitsbewijs controleren via app
Met de mobiele app DutchID kunt u zelf nagaan wat de echtheidskenmerken van een paspoort of identiteitskaart zijn. De app is gratis te downloaden uit de Apple en Google stores, voor zowel tablet als smartphone.

#### Vals identificatiemiddel
Een vals identificatiemiddel is bijvoorbeeld een paspoort waar andere persoonsgegevens op staan dan van de persoon die het paspoort gebruikt. Met valse papieren kunnen mensen bijvoorbeeld ten onrechte aanspraak maken op een uitkering.

Vermoedt u met valse papieren te maken te hebben? Dan kunt u deze laten checken bij het Expertisecentrum Identiteitsfraude & Documenten (ECID) van de Koninklijke Marechaussee.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/wat-zijn-de-echtheidskenmerken-van-het-paspoort-en-de-identiteitskaart)

### Vraag 156
**Vraag:** Welke belastingen heft de gemeente?

**Antwoord:**
De gemeente heft een aantal gemeentelijke belastingen. Per gemeente kunnen de belastingen verschillen.

#### Gemeente mag alleen belastingen heffen die in de wet staan
De gemeente mag alleen die belastingen heffen die zijn genoemd in de wet. Zo mag de gemeente hondenbelasting heffen, omdat deze is opgenomen in de Gemeentewet. Kattenbelasting staat in geen enkele wet vermeld en daarom mag de gemeente deze belasting ook niet heffen.

#### Veelvoorkomende gemeentelijke belastingen
Voorbeelden van veelvoorkomende gemeentelijke belastingen zijn:

- afvalstoffenheffing;

- onroerendezaakbelasting (OZB);

- belasting van roerende woon- en bedrijfsruimten;

- baatbelasting;

- forensenbelasting;

- toeristenbelasting;

- parkeerbelasting;

- hondenbelasting;

- reclamebelasting;

- precariobelasting;

- rioolheffing;

- reinigingsheffing;

- leges.

#### Hoogte gemeentelijke belastingen
De gemeenteraad stelt de hoogte van gemeentelijke belastingen jaarlijks vast. De hoogte verschilt per gemeente. U kunt geen bezwaar maken tegen belastingverordening zelf of het tarief. Maar u kunt bijvoorbeeld wel laten weten dat u het niet eens bent met de waardebepaling van uw huis. Of als u vindt dat de begrote opbrengst van een gemeentelijke heffing hoger is dan de begrote kosten. In zulke gevallen kunt u bezwaar maken of om een toelichting vragen.

Als de gemeente uw bezwaar afwijst, kunt u in beroep bij de rechtbank. Stelt de rechter u in het gelijk? Dan kan deze de aanslag verlagen of vernietigen.

#### Verschillende typen gemeentelijke belastingen
De gemeentelijke belastingen zijn onder te verdelen in 2 typen: de algemene belastingen en de heffingen.

De opbrengsten van de algemene belastingen gaan naar de algemene middelen van de gemeente. De gemeenteraad bepaalt dus zelf waaraan de gemeente dat geld besteedt. Voorbeelden van algemene belastingen zijn de onroerendezaakbelasting (OZB), de parkeerbelasting en de hondenbelasting.

De heffingen heten ook wel rechten, tarieven of leges. De gemeente mag niet meer heffen dan de begrote kosten die gedekt worden met de heffing, dit heet kostendekkenheid. Het geld dat u betaalt voor deze heffingen gebruikt de gemeente dus direct om de kosten te dekken. Voorbeelden van heffingen zijn de rioolheffing en de afvalstoffenheffing.

#### Meer informatie gemeentelijke belastingen
Heeft u een vraag over de berekening van de heffingen? Of over uw belastingaanslag? Neem dan contact op met uw gemeente.

**Bron:** [Rijksoverheid](https://www.rijksoverheid.nl/onderwerpen/gemeenten/vraag-en-antwoord/welke-belastingen-heft-de-gemeente)

### Vraag 157
**Vraag:** Welke erkende talen heeft Nederland?

**Antwoord:**
Nederlands is de officiële taal van Nederland. De Nederlandse Gebarentaal (NGT) en de Friese taal in de provincie Fryslân zijn allebei door de wet erkend in Nederland. Het Fries is de tweede officiële taal in de provincie Fryslân. Op Bonaire, Sint-Eustatius en Saba (BES-eilanden) zijn naast Nederlands ook Papiaments en Engels erkend als officiële talen. Nederland heeft via Europese afspraken Limburgs en Nedersaksisch als regionale talen erkend, en Jiddisch (Jiddisj) en Romanes als talen die niet binnen een bepaald gebied worden gesproken.

Lees deze pagina in het Fries (pdf, download) op deze website.

#### Fries
Fries en Nederlands zijn de officiële talen in de provincie Fryslân. Friese burgers hebben het recht om hun eigen taal (Nederlands of Fries) te gebruiken. Bijvoorbeeld in de rechtszaal of in contact met de gemeente. Dat staat in de Wet gebruik Friese taal.

De wet bepaalt ook hoe de eed of belofte in het Fries wordt afgenomen. En hoe Friese gemeenten regels en beleid moeten maken voor het gebruik van de Friese taal.

Het Fries is een gestandaardiseerde taal. De provincie stelt in overleg met de Fryske Akademy de spelling van het Fries vast.

#### Nederlandse Gebarentaal (NGT)
Veel dove of slechthorende mensen in Nederland hebben de Nederlandse Gebarentaal als eerste taal geleerd. Dit is hun moedertaal. De Wet erkenning Nederlandse Gebarentaal zorgt ervoor dat de taal officieel erkend is. Iedereen mag de NGT nu onder andere gebruiken:

- in crisis- en noodsituaties;

- bij het afleggen van een eed, belofte of bevestiging;

- in de rechtspraak.

Ook is er een adviescollege voor de NGT. Dit adviescollege adviseert de overheid hoe die het gebruik van de NGT kan aanmoedigen.

#### Papiaments en Engels
Op de eilanden Bonaire, Sint-Eustatius en Saba (BES-eilanden) is Nederlands de officiële taal. Op Bonaire, Sint-Eustatius en Saba (BES-eilanden) zijn naast Nederlands ook Papiaments en Engels erkend als officiële talen. De talen Papiaments en Engels mogen gebruikt worden in:

- het onderwijs;

- het contact met de overheid;

- de rechtspraak.

#### Nedersaksisch en Limburgs
Het Nedersaksisch (in 1996) en het Limburgs (in 1997) zijn erkend als regionale talen onder het Europees Handvest voor regionale talen of talen van minderheden. Door deze erkenning kunnen betrokken provincies en gemeenten een eigen beleid voor deze regionale talen voeren. Daarmee bevorderen zij het cultureel erfgoed van Nederland. Zij geven bijvoorbeeld subsidies aan lokale toneelverenigingen. Of aan regionale omroepen die voor een deel in deze talen uitzenden.

Het Limburgs en het Nedersaksisch zijn niet-gestandaardiseerde talen. Zo kent het Nedersaksisch verschillende varianten. Zoals het Gronings, het Drents en het Twents.

In het convenant Nedersaksisch staan afspraken van de overheid met regionale bestuurders van Noordoost Nederland. In het convenant Limburgs staan afspraken van de overheid met de provincie Limburg. Deze afspraken gaan over de samenwerking om de Nedersaksische taal en het Limburgs te beschermen.

#### Jiddisch en de talen van Roma en Sinti
Het Jiddisch (Jiddisj) en het Romanes zijn in 1996 door Nederland erkend als talen die niet binnen een bepaald gebied worden gesproken. De sprekers wonen verspreid over Nederland, maar ook in andere Europese landen. Zo wonen er bijvoorbeeld ook Sinti en Roma in onze buurlanden.

**Bron:** [Rijksoverheid](https://www.rijksoverheid.nl/onderwerpen/erkende-talen/vraag-en-antwoord/erkende-talen-nederland)

### Vraag 158
**Vraag:** Welke gegevens staan er in de Basisregistratie Personen (BRP)?

**Antwoord:**
In de Basisregistratie Personen (BRP) staan persoonsgegevens van alle inwoners van Nederland (ingezetenen). En van mensen die korter dan 4 maanden in Nederland zijn, of Nederland hebben verlaten (niet ingezetenen).

#### Gegevens van ingezetenen en niet-ingezetenen in de BRP
De BRP is een databank met persoonsgegevens van mensen die in Nederland wonen of gewoond hebben. De Nederlandse overheid heeft deze gegevens nodig om bijvoorbeeld een paspoort, identiteitskaart of rijbewijs te kunnen maken. Of om te weten wie mag stemmen bij verkiezingen.

In de BRP staan persoonsgegevens over:

- Inwoners van Nederland (ingezetenen). De Nederlandse gemeenten beheren de gegevens van de inwoners van Nederland.

- Mensen die niet in Nederland wonen (niet-ingezetenen), maar wel een relatie met Nederland hebben. Bijvoorbeeld mensen die in het buitenland wonen, maar een pensioen uit Nederland krijgen. Ook mensen die korter dan 4 maanden in Nederland zijn, kunnen zich inschrijven in deze registratie.

#### Gegevens ingezetenen in de BRP
Bent u ingeschreven als ingezetene? In de BRP staan gegevens over uw:

- naam

- geboortedatum en geboorteplaats

- geslacht

- adres

- burgerservicenummer (bsn)

- nationaliteit

- uw verblijfsstatus (als u uit een ander land komt)

- uw kiesrecht

- uw reisdocumenten

- uw ouders

- uw kind(eren) (als u kinderen heeft)

- uw partner (als u getrouwd bent of een geregistreerd partner hebt)

#### Gegevens van niet-ingezetenen in de BRP
Bent u ingeschreven als niet-ingezetene? In de RNI staan bijvoorbeeld gegevens over uw:

- naam

- geboortedatum en geboorteplaats

- geslacht

- woonadres buiten Nederland

- burgerservicenummer (bsn)

- nationaliteit

- uw verblijfsstatus (als u uit een ander land komt)

#### Uw gegevens in de BRP bekijken
U kunt via MijnOverheid bekijken met welke gegevens u staat ingeschreven in de BRP.

**Bron:** [Rijksoverheid](https://www.rijksoverheid.nl/onderwerpen/privacy-en-persoonsgegevens/vraag-en-antwoord/gegevens-basisadministratie-personen)

### Vraag 159
**Vraag:** Welke gegevens staan er op mijn paspoort of identiteitskaart?

**Antwoord:**
In uw paspoort of identiteitskaart (ID-kaart) staan persoonsgegevens. Zoals uw achternaam, voornamen en geboortedatum. Uw paspoort of identiteitskaart heeft ook een chip. Hierin staan ook 2 van uw vingerafdrukken.

#### Gegevens op uw paspoort of identiteitskaart
De volgende gegevens staan op uw paspoort of identiteitskaart:

- pasfoto;

- achternaam;

- voornamen;

- geboortedatum;

- geboorteplaats;

- geslacht;

- lengte;

- handtekening;

- burgerservicenummer (bsn) (op de ID-kaart kan dit ook als QR-code staan);

- documentnummer;

- nationaliteit;

- 2 vingerafdrukken (zijn niet zichtbaar).

#### Gegevens op paspoort of identiteitskaart aanpassen
Zijn uw persoonsgegevens veranderd, bijvoorbeeld na een naamswijziging? Dan is uw paspoort of ID-kaart niet meer geldig. U moet dan een nieuwe aanvragen.

#### Vingerafdrukken vanaf 12 jaar verplicht
Om fraude te voorkomen, is de opname van vingerafdrukken in uw paspoort en ID-kaart verplicht. Vingerafdrukken komen in het paspoort en de ID-kaart te staan als de aanvrager 12 jaar of ouder is.

Bij de aanvraag van uw paspoort of identiteitskaart neemt de gemeente 2 vingerafdrukken van u af. Deze vingerafdrukken zijn niet zichtbaar op uw paspoort of ID-kaart. De vingerafdrukken staan namelijk op de chip.

#### Chip in uw paspoort of ID-kaart
De meeste gegevens die op de houderpagina van uw paspoort of ID-kaart zichtbaar zijn (de kant waar u uw pasfoto ziet), staan ook op de chip van uw paspoort of ID-kaart. Behalve uw handtekening, lengte en geboorteplaats. Deze gegevens staan niet in de chip, maar zijn wel zichtbaar in uw paspoort en op uw ID-kaart.

#### Burgerservicenummer (bsn)
Heeft u geen burgerservicenummer (bsn)? Dan staat dit ook niet in uw paspoort of ID-kaart. U heeft alleen een bsn als u in de Basisregistratie Personen (BRP) staat. Misschien staat u hier niet in, omdat u in het buitenland woont. In dat geval heeft u niet altijd een bsn.

#### Achternaam partner in paspoort of ID-kaart
U kunt de achternaam van uw partner laten bijschrijven in uw paspoort of ID-kaart. Dit kan alleen als u getrouwd of geregistreerd partner bent. Dit is ook mogelijk als uw partner is overleden of als u bent gescheiden.

#### Ministerie van Buitenlandse Zaken als uitgevende instantie
Heeft u een paspoort of ID-kaart in het buitenland aangevraagd? Dan staat op de houderpagina van uw paspoort of ID-kaart ‘minister van Buitenlandse Zaken’. Aan de locatiecode in de chip van uw paspoort ziet u waar uw paspoort is verstrekt.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/welke-gegevens-neemt-de-gemeente-op-in-mijn-paspoort-en-identiteitskaart)

### Vraag 160
**Vraag:** Welke informatie kan ik vinden op MijnOverheid?

**Antwoord:**
Op MijnOverheid kunt u zien welke gegevens de overheid heeft over u, uw werk, AOW-pensioen, huis, auto en studie. Elke Nederlander van 14 jaar of ouder heeft een account op MijnOverheid. Dat moet u wel activeren.

#### Uw gegevens bij de overheid bekijken
U ziet op MijnOverheid welke gegevens de overheid heeft over u, uw werk, AOW-pensioen, huis, auto en studie. U kunt onder meer de volgende gegevens zien:

- uw persoonsgegevens uit de Basisregistratie Personen (BRP);

- uw voertuiggegevens bij de RDW;

- de perceel- of eigendomsgegevens van uw huis bij het Kadaster.

Iedere Nederlander van 14 jaar of ouder krijgt automatisch een account op MijnOverheid. Dat moet u wel zelf nog activeren. Om een account op MijnOverheid te activeren, gaat u naar de website van MijnOverheid. Daar logt u in met uw persoonlijke DigiD. U kunt het account niet opzeggen.

#### Post van de overheid digitaal ontvangen
U kunt ervoor kiezen post van de overheid digitaal te ontvangen via de Berichtenbox van MijnOverheid. Denk bijvoorbeeld aan het bericht van de gemeente waarin staat dat u uw paspoort moet laten verlengen. Of de melding van de RDW dat uw auto gekeurd moet worden. Voorwaarde is wel dat de overheidsorganisatie is aangesloten op MijnOverheid. Als u een bericht in uw Berichtenbox ontvangt, dan kunt u daarvan automatisch een melding krijgen via e-mail.

De Berichtenbox heeft daarnaast ook een eigen app. Via de Berichtenbox app kunt u eenvoudig post van de overheid lezen op uw mobiele telefoon of tablet. U kunt de Berichtenbox app downloaden in de AppStore en in de Google PlayStore.

Wilt u van 1 of meer overheidsorganisaties géén berichten in uw Berichtenbox ontvangen? Dan kunt u dat wijzigen. U ontvangt uw berichten dan gewoon per post. Voor de Belastingdienst kunt u dit niet wijzigen. Dat komt omdat de Belastingdienst sommige berichten alleen nog maar digitaal stuurt.

#### Foute gegevens aanpassen
Uw gegevens op MijnOverheid komen van verschillende overheidsorganisaties. Klopt er iets niet in uw gegevens? Dan kunt u een melding maken bij het Meldpunt Fouten in Overheidsregistraties.

**Bron:** [Rijksoverheid](https://www.rijksoverheid.nl/onderwerpen/digitale-overheid/vraag-en-antwoord/wat-is-mijnoverheid)

### Vraag 161
**Vraag:** Welke maatregelen kan ik als ondernemer nemen om veilig online zaken te doen?

**Antwoord:**
Er zijn meerdere maatregelen die u als ondernemer kunt nemen om veilig online zaken te doen. Deze maatregelen beschermen uw privacy. En voorkomen dat u, uw bedrijf of uw klanten slachtoffer worden van online spionage.

#### Basistips veilig internetten voor ondernemers
Heeft u een bedrijf? Dan bent u verantwoordelijk voor de veiligheid van uw bedrijfsgegevens. En voor de gegevens van uw klanten. U kunt de volgende maatregelen nemen om veiliger online te zijn:

- update uw software regelmatig;

- beveilig uw draadloze bedrijfsnetwerk met een wachtwoord;

- maak afspraken met uw werknemer(s) over gebruik van social media en eigen apparatuur;

- maak een zorgvuldige afweging over het gebruik van een cloud-dienst.

Het Digital Trust Center geeft advies over hoe u uw bedrijf digitaal kunt beschermen. Verder vindt u op de website veiliginternetten.nl informatie over wat u kunt doen om digitale veiligheid onder de aandacht te brengen bij uw medewerkers, klanten en directe omgeving.

**Bron:** [Rijksoverheid](https://www.rijksoverheid.nl/onderwerpen/digitale-overheid/vraag-en-antwoord/maatregelen-ondernemer-veilig-online-zaken-doen)

### Vraag 162
**Vraag:** Welke maatregelen kan ik nemen om veilig te internetten?

**Antwoord:**
Er zijn meerdere maatregelen die u kunt nemen om veilig te internetten. Deze maatregelen beschermen uw privacy en voorkomen dat u slachtoffer wordt van identiteitsfraude.

#### Basistips veilig internetten
Het is belangrijk om uzelf online te beschermen. Anders kunt u bijvoorbeeld slachtoffer worden van identiteitsfraude. Of bestelt u iets bij een webwinkel die nep blijkt te zijn. U kunt uzelf hiertegen beschermen door onder andere de volgende dingen te doen:

- gebruik geen wachtwoord dat voor de hand ligt;

- geef uw wachtwoord niet aan vreemden;

- stel tweestapsverificatie in;

- update uw computer regelmatig;

- installeer een virusscanner.

Meer tips en uitleg over online veiligheid, privacy, sociale media en wat u kunt doen om veilig te internetten, vindt u op de website veiliginternetten.nl.

**Bron:** [Rijksoverheid](https://www.rijksoverheid.nl/onderwerpen/digitale-overheid/vraag-en-antwoord/welke-maatregelen-kan-ik-nemen-om-veilig-te-internetten)

### Vraag 163
**Vraag:** Welke organisaties mogen een kopie van mijn identiteitsbewijs maken?

**Antwoord:**
Slechts enkele organisaties mogen een kopie van uw identiteitsbewijs maken. Bijvoorbeeld uw werkgever en banken. In de praktijk vragen ook andere organisaties een kopie van uw identiteitsbewijs. U bent niet verplicht om die aan hen te geven. Voor sommige is registratie van enkele gegevens voldoende.

#### Kopie identiteitsbewijs
Slechts enkele organisaties mogen om een kopie van uw identiteitsbewijs vragen. Dit zijn bijvoorbeeld:

- overheidsinstanties;

- banken;

- notarissen;

- casino’s;

- levensverzekeraars;

- uw werkgever.

Het bedrijf of de organisatie moet u informeren over de wettelijke verplichting. Meer informatie over de wettelijke regels voor het overnemen of kopiëren van identiteitsgegevens staat op de website van de Autoriteit Persoonsgegevens.

#### Gegevens identiteitsbewijs afschermen bij kopiëren of scannen
Andere bedrijven, zoals een telecombedrijf, mogen uw legitimatiebewijs kopiëren of scannen, maar moeten de pasfoto en het burgerservicenummer (BSN) afschermen. Ook autoverhuurders of –verkopers mogen een kopie van uw identiteitsbewijs maken onder bepaalde voorwaarden.

#### Bepaalde gegevens overnemen uit identiteitsbewijs
Sommige bedrijven en organisaties zijn wettelijk verplicht een aantal gegevens van uw identiteitsbewijs over te nemen. Bijvoorbeeld de school of uw zorgverlener. Het is dan niet nodig uw identiteitsbewijs of een kopie hiervan af te geven. Het soort legitimatiebewijs en het nummer ervan laten opschrijven is voldoende. Bijvoorbeeld: ‘Paspoort, NWLFR3706.’

#### Alleen soort legitimatiebewijs noteren
Sommige bedrijven en organisaties mogen alleen het soort legitimatiebewijs noteren. Het hotel en de camping waar u wil overnachten bijvoorbeeld. Zij noteren dan bijvoorbeeld: ‘Paspoort.’

#### Fraude voorkomen met kopie identiteitsbewijs
Besluit u om toch een kopie van uw paspoort, identiteitskaart of rijbewijs te maken? Lees wat u kunt doen om fraude met uw identiteitsgegevens te voorkomen.

**Bron:** [Rijksoverheid](https://www.rijksoverheid.nl/onderwerpen/identiteitsfraude/vraag-en-antwoord/ben-ik-verplicht-om-een-kopie-van-mijn-identiteitsbewijs-te-geven-aan-een-bedrijf)

### Vraag 164
**Vraag:** Welke organisaties mogen mijn burgerservicenummer (bsn) gebruiken?

**Antwoord:**
Alle overheidsorganisaties mogen gebruik maken van uw burgerservicenummer (bsn). Andere organisaties mogen uw bsn gebruiken als dit in een wet staat.

#### Gebruik bsn door overheidsorganisaties
Overheidsorganisaties gebruiken uw bsn om hun taak uit te voeren. Dat mag alleen als uw bsn hierbij nodig is. Overheidsinstanties krijgen alleen de gegevens die ze nodig hebben. Ze krijgen dus niet al uw gegevens.

#### Gebruik bsn door andere instanties
Organisaties buiten de overheid mogen uw BSN alleen gebruiken als dit in een wet staat. En alleen voor het doel dat in de wet staat omschreven.

Een zorgverlener zoals uw huisarts of tandarts moet bijvoorbeeld uw bsn gebruiken. Dat staat in de Wet aanvullende bepalingen verwerking persoonsgegevens in de zorg. En banken moeten uw bsn gebruiken om gegevens aan de Belastingdienst door te geven. Dit staat in de Algemene wet inzake rijksbelastingen.

Verkoopt u spullen online? Of heeft u een online platform waarop anderen kunnen verkopen? Sommige digitale verkoopplatformen moeten sinds 1 januari 2024 gegevens over verkopers melden aan de Belastingdienst. Waaronder het bsn van de verkoper. Dit staat in de EU-richtlijn voor gegevensuitwisseling digitale platformen (DAC7).

**Bron:** [Rijksoverheid](https://www.rijksoverheid.nl/onderwerpen/privacy-en-persoonsgegevens/vraag-en-antwoord/welke-organisaties-mogen-mijn-burgerservicenummer-bsn-gebruiken)

### Vraag 165
**Vraag:** Welke regels gelden er als ik wil kijken bij het tellen van de stemmen?

**Antwoord:**
Als de stemming is gesloten, starten de leden van elk stembureau met het tellen van de stemmen. U mag hiernaar komen kijken. De voorzitter van het stembureau zorgt ervoor dat het tellen goed verloopt.

#### Meekijken bij het tellen van de stemmen
Het tellen van de stemmen is openbaar. U mag daarbij aanwezig zijn. Ook de media mogen aanwezig zijn bij het tellen van de stemmen.

Niet hinderen of meetellen

U mag het telproces niet hinderen. Het tellen gebeurt door leden van het stembureau en de tellers die zijn benoemd of aangewezen door de gemeente. U mag niet zelf meetellen of op een andere manier helpen.

Fouten melden

Als u denkt dat er iets niet goed verloopt tijdens het tellen van de stemmen, dan meldt u dat bij de voorzitter van het stembureau. Deze maakt hiervan een aantekening in het verslag van het stembureau. Dit verslag heet een ‘proces-verbaal’.

#### Foto’s of video’s maken
U mag aantekeningen, foto’s en video’s maken voor eigen gebruik. U mag niet zonder toestemming foto’s of video’s verspreiden waarop stembureauleden en andere personen herkenbaar in beeld zijn.

Na het tellen van de stemmen maakt het stembureau een proces-verbaal op. U mag een foto maken van het proces-verbaal met daarop de ingevulde aantallen. Dit mag pas nadat het proces-verbaal is ondertekend door de leden van het stembureau. Er mogen geen foto’s gemaakt worden van de handtekeningen van de leden van het stembureau.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/stemmen-tellen-bij-verkiezingen)

### Vraag 166
**Vraag:** Welke regels gelden er voor windmolens vlak bij een woonwijk?

**Antwoord:**
Windmolens (windturbines) mogen in de omgeving van woningen worden gebouwd. Wel gelden er regels om eventuele geluidsoverlast en last van bewegende schaduw te voorkomen.

#### Geluidsoverlast door losse windmolens
Om geluidhinder te voorkomen mag een windmolen niet te dicht bij huizen staan. Een individuele windmolen mag gemiddeld niet meer dan 47 decibel geluid maken. 's Nachts mag dit niet meer dan gemiddeld 41 decibel zijn. Dit staat in het omgevingsplan. Wil een gemeente dit plan wijzigen? De voorwaarden staan in het Besluit kwaliteit leefomgeving.

#### Slagschaduw op uw woning
Windmolens kunnen ook andere overlast veroorzaken. In de buurt van een windmolen kan een (bewegende) schaduw ontstaan. Deze 'slagschaduw' kan hinder veroorzaken als de turbine te dicht bij uw huis staat. Vooral bij een laagstaande zon is dit een probleem. De schaduw wordt dan langer en bereikt ook huizen die verder weg staan.

Een gevel met ramen mag niet meer slagschaduw ontvangen dan 17 dagen per jaar. En niet meer dan 20 minuten per dag. Dagen met heel korte slagschaduw tellen niet mee in de berekening. Bijvoorbeeld bewolkte dagen.

#### Geluidsoverlast en slagschaduw door windmolenparken
Voor nieuwe windmolenparken, dat zijn 3 of meer windmolens, moet het Rijk, een provincie of gemeente zelf beoordelen hoeveel geluid deze bij huizen mogen veroorzaken. Dat geldt ook voor de slagschaduw. Dit volgt uit een uitspraak van de Raad van State over windparken. Deze uitspraak wordt nog verwerkt in het Besluit kwaliteit leefomgeving.

**Bron:** [Rijksoverheid](https://www.rijksoverheid.nl/onderwerpen/geluidsoverlast/vraag-en-antwoord/welke-regels-gelden-er-voor-het-plaatsen-van-windmolens-vlakbij-een-woonwijk)

### Vraag 167
**Vraag:** Welke soorten reisdocumenten zijn er?

**Antwoord:**
De meeste Nederlandse burgers reizen en identificeren zich met een paspoort en de identiteitskaart (ID-kaart). Daarnaast zijn er nog een aantal andere reisdocumenten, zoals een zakenpaspoort en een dienstpaspoort.

**Bron:** [Rijksoverheid](https://www.rijksoverheid.nl/onderwerpen/paspoort-en-identiteitskaart/vraag-en-antwoord/welke-soorten-reisdocumenten-zijn-er)

### Vraag 168
**Vraag:** Welke verkiezingen zijn er?

**Antwoord:**
Er zijn verkiezingen voor de Tweede Kamer, Eerste Kamer, Provinciale Staten, waterschappen, gemeenteraden en het Europees Parlement. De Europese verkiezingen zijn elke 5 jaar, alle andere verkiezingen elke 4 jaar.

#### Wanneer zijn de verkiezingen?
Een overzicht van de volgende verkiezingen vindt u op de website van de Kiesraad. Tijdens de verkiezingen is het Informatiepunt Verkiezingen actief. Heeft u nu een vraag over de verkiezingen? Bel of mail dan naar de Kiesraad. Het informatiepunt is te bereiken op werkdagen tussen 9.00 en 17.00 uur op nummer +31 70 426 73 29 of via e-mail informatiepunt@kiesraad.nl.

#### Soorten verkiezingen
In Nederland vinden de volgende verkiezingen plaats:

Tweede Kamerverkiezingen

Bij een verkiezing voor de Tweede Kamer kiezen de kiesgerechtigde inwoners van Nederland de leden van de Tweede Kamer.

Eerste Kamerverkiezingen

Bij een verkiezing voor de Eerste Kamer kiezen de leden van de Provinciale Staten, het kiescollege niet-ingezetenen en de leden van de kiescolleges van Caribisch Nederland, de leden van de Eerste Kamer.

Provinciale Statenverkiezingen

Bij een verkiezing voor de Provinciale Staten kiezen de kiesgerechtigde inwoners van de provincie de leden van Provinciale Staten.

Waterschapsverkiezingen

Bij een waterschapsverkiezing kiezen de kiesgerechtigde inwoners van een waterschap de leden van het algemeen bestuur van het waterschap.

Gemeenteraadsverkiezingen

Bij een gemeenteraadsverkiezing kiezen de kiesgerechtigde inwoners de gemeenteraadsleden.

Europese verkiezingen

Bij een verkiezing van het Europees Parlement kiezen de kiesgerechtigde inwoners van Nederland de Nederlandse leden van het Europees Parlement.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/welke-verkiezingen-zijn-er)

### Vraag 169
**Vraag:** Wie beslist waar statushouders kunnen wonen?

**Antwoord:**
De gemeente beoordeelt waar statushouders (asielzoekers met een verblijfsvergunning) kunnen wonen.

De gemeente beoordeelt ook of een gebouw waar nu nog geen woningen in zitten, geschikt is voor statushouders. Dan kan de gemeente ervoor zorgen dat er door verbouwing geschikte woningen in dit gebouw komen.

**Bron:** [Rijksoverheid](https://www.rijksoverheid.nl/onderwerpen/asielbeleid/vraag-en-antwoord/wie-neemt-de-beslissing-of-ergens-vergunninghouders-opgevangen-worden)

### Vraag 170
**Vraag:** Wie krijgen mijn gegevens uit de Basisregistratie Personen (BRP)?

**Antwoord:**
Verschillende soorten organisaties kunnen uw persoonsgegevens uit de Basisregistratie Personen (BRP) krijgen. Welke organisaties dat zijn, hangt van uw persoonlijke situatie af. Bijvoorbeeld of u kinderen heeft of een rijbewijs.

#### Inzien in MijnOverheid
U kunt op MijnOverheid inzien met welke (overheids)organisaties de persoonsgegevens uit de BRP worden gedeeld.

#### Bekijken wie uw persoonsgegevens krijgt
Op MijnOverheid kunt u zien welke organisaties uw persoonsgegevens uit de Basisregistratie Personen (BRP) krijgen. Log in op MijnOverheid, ga naar ‘Identiteit’ en ‘Bekijk gedeelde gegevens’.

Wilt u precies weten welke organisaties uw persoonsgegevens uit de Basisregistratie Personen (BRP) ontvangen? Of welke gegevens verstrekt zijn? Ga dan naar uw gemeente. Daar kunt u deze informatie gratis aanvragen. U krijgt antwoord binnen 4 weken.

Soms is het overzicht onvolledig

In sommige situaties ziet u niet met wie uw persoonsgegevens zijn gedeeld. Bijvoorbeeld als de politie uw gegevens opgevraagd heeft voor een strafrechtelijk onderzoek. Daarom kan het zijn dat het antwoord op uw aanvraag niet volledig is.

**Bron:** [Rijksoverheid](https://www.rijksoverheid.nl/onderwerpen/privacy-en-persoonsgegevens/vraag-en-antwoord/wie-krijgen-mijn-persoonsgegevens-uit-brp)

### Vraag 171
**Vraag:** Wie mag stemmen bij de gemeenteraadsverkiezingen?

**Antwoord:**
In de Kieswet staat wie mag stemmen bij de gemeenteraadsverkiezingen. Stemmen is niet verplicht. Sommige mensen mogen niet stemmen. Zij hebben geen kiesrecht.

#### Voorwaarden om te mogen stemmen
U mag stemmen voor de gemeenteraadsverkiezingen als u aan deze voorwaarden voldoet:

- U bent 18 jaar of ouder op 18 maart 2026. U bent dus geboren vóór 19 maart 2008.

- U staat ingeschreven op een adres in Nederland, op 2 februari 2026.

- U heeft de Nederlandse nationaliteit. Of de nationaliteit van een ander land uit de Europese Unie. Of u heeft de nationaliteit van een land buiten de EU én u woont op 2 februari 2026 5 jaar of langer legaal in Nederland.

- U bent niet uitgesloten van het kiesrecht.

#### Hoe weet u of u mag stemmen?
U mag stemmen als u aan bovenstaande voorwaarden voldoet. U krijgt dan uiterlijk 4 maart 2026 een stempas thuis bezorgd. Geen stempas ontvangen? Vraag dan zo snel mogelijk een nieuwe stempas aan bij uw gemeente.

Meer informatie over wie er mag stemmen bij de gemeenteraadsverkiezingen, leest u op de website van de Kiesraad.

#### Kan ik stemmen als ik een mentor, bewindvoerder of curator heb?
Ja, u mag zelf stemmen, ook als u een mentor, bewindvoerder of curator heeft.

Kunt u niet zelf naar het stemlokaal? Dan mag iemand anders voor u stemmen. Dit heet machtigen.

#### Kiesrecht en hulp voor mensen met een verstandelijke beperking
Ook mensen met een verstandelijke beperking hebben kiesrecht. Zij moeten zelfstandig hun stem uit kunnen brengen.

Iemand van het stembureau kan uitleg geven over het stemmen. Dit mag alleen buiten het stemhokje. In het stemhokje mag niemand helpen.

Wilt u oefenen met stemmen? Veel gemeenten en organisaties geven trainingen. Op www.hoewerktstemmen.nl vindt u uitleg en kunt u oefenen.

Voor iemand stemmen met een verstandelijke beperking

Heeft u een algemene volmacht om dingen te regelen voor iemand met een verstandelijke beperking? Deze volmacht geldt niet voor verkiezingen. U mag hier dus niet mee stemmen. Als u voor een kiezer wilt stemmen, dan moet deze kiezer u machtigen.

#### Wie mag niet stemmen?
Sommige mensen in Nederland hebben geen kiesrecht. Een rechter kan bij zeer zware misdrijven iemand uitsluiten van het kiesrecht. Deze persoon mag dan niet stemmen bij verkiezingen. Dit is een bijzondere maatregel bij de opgelegde straf. Deze maatregel wordt bijna niet opgelegd. Mensen die zijn uitgesloten van het kiesrecht, ontvangen als er een verkiezing is geen stempas van hun gemeente.

Gedetineerden zijn dus niet automatisch uitgesloten van het stemrecht. Zij kunnen alleen meestal niet zelf naar een stembureau, tenzij ze op de verkiezingsdag verlof hebben. Daarom kunnen zij alleen hun stem uitbrengen door iemand anders voor hen te laten stemmen (machtigen). Dat is geregeld in de Kieswet.

**Bron:** [Rijksoverheid](https://www.rijksoverheid.nl/onderwerpen/verkiezingen/vraag-en-antwoord/wie-mag-stemmen-bij-de-gemeenteraadsverkiezingen)

### Vraag 172
**Vraag:** Wie mogen mijn gegevens in de Basisregistratie Personen (BRP) inzien?

**Antwoord:**
Organisaties zoals de Belastingdienst en UWV mogen uw persoonsgegevens bekijken in de Basisregistratie Personen (BRP). U mag uw eigen persoonsgegevens ook inzien. Ouders of verzorgers met ouderlijk gezag kunnen de gegevens van hun minderjarige kinderen bekijken.

#### Persoonsgegevens in de BRP
In de BRP staan uw persoonsgegevens en wie uw ouders zijn. Heeft u een echtgenoot of echtgenote, een geregistreerd partner of kinderen? Dan staan ook hun gegevens bij uw gegevens vermeld. Denk aan de namen, geboortedatum, geboorteplaats en het burgerservicenummer. Dat kan belangrijk zijn, bijvoorbeeld als een minderjarig kind een paspoort of identiteitskaart wil aanvragen. De gemeente kan dan in de BRP vinden wie de ouders zijn of de verzorgers met het ouderlijk gezag, en wie dus toestemming kunnen geven.

#### Uw persoonsgegevens of die van uw kinderen inzien
Wilt u uw eigen persoonsgegevens of die van uw minderjarige kinderen zien? Dan kunt u op MijnOverheid.nl onder ‘Identiteit’ bekijken hoe u geregistreerd staat in de BRP. U kunt dit ook voor uw kinderen zien. Daarvoor moet u zich eerst aanmelden met een DigiD. Heeft u geen DigiD? Registreer u dan eerst via Digid.nl.

U kunt ook bij uw gemeente navragen hoe u geregistreerd staat. Inzage in uw gegevens is gratis. Wilt u een kopie van uw persoonsgegevens uit de BRP? Dan kan de gemeente hiervoor wel kosten rekenen.

#### Iemand machtigen voor inzage persoonsgegevens
U kunt iemand machtigen om uw persoonsgegevens te bekijken. Dat doet u bij de gemeente waar u staat ingeschreven.

#### Inzage persoonsgegevens door curator
Bent u onder curatele gesteld? Dan mag uw curator uw gegevens inzien. U hoeft de curator hiervoor niet te machtigen.

#### Organisaties die uw persoonsgegevens krijgen
Enkele organisaties zijn wettelijk bevoegd uw gegevens te krijgen en te gebruiken. Dat zijn bijvoorbeeld:

- gemeenten

- UWV

- Belastingdienst

- Sociale Verzekeringsbank (SVB)

- ziekenhuizen

- pensioenfondsen

- scholen en andere onderwijsorganisaties

Organisaties die gegevens uit de BRP krijgen, bewaken uw privacy. Zij gebruiken uw gegevens alleen om hun taken uit te voeren. U kunt bij uw gemeente navragen welke organisaties uw gegevens uit de BRP ontvangen.

#### Inzage persoonsgegevens na overlijden
Na uw overlijden kunnen anderen bepaalde gegevens opvragen uit het centraal archief van overledenen. Dit archief bevat gegevens uit de BRP. Bijvoorbeeld uw naam en geboortedatum. U kunt deze gegevens laten afschermen. Neem hiervoor contact op met het Centraal Bureau voor Genealogie (CBG). Het CBG beheert het centraal archief van overledenen.

#### Aanpassen persoonsgegevens
Kloppen uw gegevens in de BRP niet? Dan kunt u de gemeente verzoeken deze gegevens aan te passen. U moet dan wel met bewijsstukken aantonen dat uw gegevens de juiste zijn.

**Bron:** [Rijksoverheid](https://www.rijksoverheid.nl/onderwerpen/privacy-en-persoonsgegevens/vraag-en-antwoord/wie-mag-mijn-gegevens-in-de-basisregistratie-personen-brp-inzien)

### Vraag 173
**Vraag:** Woning kopen: wat moet ik regelen?

**Antwoord:**
U gaat een woning kopen. Dan krijgt u te maken met een woning zoeken, een hypotheek en het koopcontract.

**Bron:** [Rijksoverheid](https://www.rijksoverheid.nl/onderwerpen/huis-kopen/vraag-en-antwoord/checklist-woning-kopen)

### Vraag 174
**Vraag:** Zijn de AIVD en MIVD geïnteresseerd in mijn medische gegevens?

**Antwoord:**
De AIVD en MIVD zijn in zijn algemeenheid niet geïnteresseerd in uw medische gegevens. De AIVD en MIVD verzamelen nooit willekeurig medische dossiers en gegevens. Dat staat de wet niet toe.

#### Hoge drempel voor verzameling informatie over gezondheid
De Wet op de inlichtingen- en veiligheidsdiensten (Wiv) 2017 werpt een hoge drempel op, voordat de AIVD of MIVD specifieke informatie over iemands gezondheid mogen verzamelen. Alleen als het onvermijdelijk is om een dreiging goed te kunnen inschatten, mogen zij gericht medische gegevens van een persoon verzamelen. Het vormt een aanvulling op andere gegevens die al verwerkt zijn.

Arts als vrijwillige informant

In een uiterst geval kan het bijvoorbeeld noodzakelijk zijn om meer te weten over de psychische stoornis en eventuele medicatie van een radicaliserende persoon. Op zo'n moment bekijken de veiligheidsdiensten of zij de arts kunnen vragen om de benodigde informatie.

Iedereen kan door de dienst worden gevraagd om informatie te verstrekken die voor de onderzoeken van belang is. Artsen zijn daar niet van uitgezonderd. De arts beslist dan zelf vrijwillig of hij hieraan wil meewerken. Hij is dat niet verplicht.

Databestanden met medische gegevens hacken mag niet

De AIVD en MIVD mogen niet inbreken in databestanden met medische gegevens of patiëntendossiers van willekeurige personen door middel van hacken.

**Bron:** [Rijksoverheid](https://www.rijksoverheid.nl/onderwerpen/bevoegdheden-inlichtingendiensten-en-veiligheidsdiensten/vraag-en-antwoord/zijn-de-aivd-en-mivd-geinteresseerd-in-mijn-medische-gegevens)

### Vraag 175
**Vraag:** Zijn gemeenten verplicht statushouders aan een woning te helpen?

**Antwoord:**
Gemeenten hebben de wettelijke taak om asielzoekers die een verblijfsvergunning krijgen een plek te geven om te wonen. Het COA brengt mensen met een verblijfsvergunning in contact met de gemeenten. Daarna moet de gemeente zorgen voor een woning, zoals een zelfstandige woning of huurwoning, of een gedeelde woning.

#### Aantal vergunninghouders per gemeente
Het aantal vergunninghouders dat een woning moet krijgen is afhankelijk van hoeveel mensen er in een gemeente wonen. De rekenformule voor de aantallen per gemeente staat in de Huisvestingswet.

**Bron:** [Rijksoverheid](https://www.rijksoverheid.nl/onderwerpen/asielbeleid/vraag-en-antwoord/zijn-gemeenten-verplicht-vergunninghouders-aan-een-woning-te-helpen)
