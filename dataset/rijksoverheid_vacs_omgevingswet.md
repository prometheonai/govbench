## Rijksoverheid V&A â€” Omgevingswet

_Gegenereerd uit `govtech_hackathon/golden/rijksoverheid_vacs_omgevingswet.csv`._

### Inhoud
- [Vraag 1](#vraag-1)
- [Vraag 2](#vraag-2)
- [Vraag 3](#vraag-3)
- [Vraag 4](#vraag-4)
- [Vraag 5](#vraag-5)

### Vraag 1
**Vraag:** Kan ik bezwaar maken tegen de bouwplannen of omgevingsvergunning van mijn buren?

**Antwoord:**
U kunt van tevoren bij uw buren aangeven dat u het niet eens bent met hun bouwplannen. Is de omgevingsvergunning al verleend, dan kunt u hiertegen bezwaar aantekenen of beroep instellen.

#### Bezwaar of beroep tegen omgevingsvergunning
Is de omgevingsvergunning voor bouwen al verleend? Dan kunt u tot 6 weken na het verlenen van de vergunning bezwaar aantekenen bij de gemeente. De gemeente moet de vergunning dan heroverwegen.

Wordt de vergunning volgens de uitgebreide procedure afgehandeld? Dan legt de gemeente het conceptbesluit op de vergunningaanvraag ter inzage. U kunt dan uw zienswijzen kenbaar maken tijdens de 6 weken dat het conceptbesluit ter inzage ligt. De gemeente weegt uw zienswijzen mee in het definitieve besluit. Als u het niet eens bent met het definitieve besluit, dan kunt u beroep instellen bij de rechtbank.

#### Intrekken omgevingsvergunning
Stemt de gemeente in met uw bezwaar tegen de bouwvergunning? Dan trekt zij de vergunning in en mogen uw buren hun bouwplannen niet meer uitvoeren. Uw buren kunnen tegen het intrekken van de vergunning in beroep gaan bij de rechter.

#### Publicatie aanvraag omgevingsvergunning
Elke aanvraag van een omgevingsvergunning moet worden gepubliceerd in een gemeentelijk blad, een dag-, nieuws- of huis-aan-huisblad of op internet. Zo bent u op de hoogte van de bouw- of verbouwplannen van uw buren of bedrijven.

#### Vergunningvrij bouwen
Bij vergunningvrij bouwen is geen omgevingsvergunning nodig. Het is dan niet mogelijk om bezwaar te maken. Wel kunt u de gemeente vragen om te onderzoeken of het bouwwerk voldoet aan de regels. Ook kunt u de bouw aanvechten op grond van het Burenrecht uit het Burgerlijk Wetboek. U moet dan wel hinder ondervinden van het bouwwerk. Met vragen daarover kunt u terecht bij het Juridisch Loket.

**Bron:** [Rijksoverheid](https://www.rijksoverheid.nl/onderwerpen/bouwregelgeving/vraag-en-antwoord/kan-ik-bezwaar-maken-tegen-de-bouwplannen-of-omgevingsvergunning-van-mijn-buren)

### Vraag 2
**Vraag:** Waar kan ik vragen stellen over de regels voor bouwen en verbouwen?

**Antwoord:**
Als u gaat bouwen of verbouwen krijgt u te maken met bouwregels. Er zijn algemene bouwregels, maar gemeenten hebben ook hun eigen bouwregels. Bij wie u moet zijn, hangt af van uw vraag.

#### Vragen over bouwregels in uw gemeente
Gaat u bouwen of verbouwen? Dan kunt u vragen over uw bouwplan stellen aan uw gemeente. Bijvoorbeeld vragen over welstand of waar u mag bouwen. Gebruik daarvoor de contactgegevens van uw gemeente.

#### Vragen over algemene bouwregels
Vragen over algemene bouwregels kunt u stellen via het vragenformulier bouwregelgeving van het Informatiepunt Leefomgeving (IPLO). Bijvoorbeeld vragen over het Besluit bouwwerken leefomgeving of de Wet kwaliteitsborging voor het bouwen (Wkb).

#### Welke regels gelden bij (ver)bouwen
Bouwregels gaan onder andere over veiligheid, gezondheid, de omgeving en uw buren. Behalve het Besluit Bouwwerken leefomgeving (Bbl) geldt bij (ver)bouwen ook andere regelgeving:

- het omgevingsplan van uw gemeente;
- welstandseisen;
- het Burenrecht.

U kunt het belangrijkste deel van de regelgeving nalezen op de pagina Stappenplan bij bouwen en verbouwen.

Alle gebouwen moeten aan de regels voldoen, ook als er geen vergunning nodig is. Een omgevingsvergunning voor bouwen vraagt u aan via het Omgevingsloket.

**Bron:** [Rijksoverheid](https://www.rijksoverheid.nl/onderwerpen/bouwregelgeving/vraag-en-antwoord/waar-kan-ik-terecht-met-vragen-over-bouwen-verbouwen-en-bouwregelgeving)

### Vraag 3
**Vraag:** Wanneer krijg ik te maken met de Omgevingswet?

**Antwoord:**
Wilt u iets veranderen aan uw huis, tuin of bedrijf? Dan kunt u te maken krijgen met de Omgevingswet.

Wanneer u iets wil veranderen aan uw huis, tuin of bedrijf heeft u te maken met de Omgevingswet. Deze wet bepaalt of u hier een vergunning voor nodig heeft, en of hier een melding van moet doen. Denk bijvoorbeeld voor het plaatsen van een dakopbouw of een nieuwe garage.

In het online Omgevingsloket kunt u controleren of er een vergunning of melding nodig is voor uw project. En ook meteen de vergunning aanvragen of een melding doen.

In het Omgevingsloket kunt u ook opzoeken welke regels en plannen in uw buurt of ergens anders gelden. Denk bijvoorbeeld aan regels voor het beschermen van historische panden of natuur. Dat kunnen regels zijn van gemeenten, provincies, waterschappen en de Rijksoverheid.

Ga voor meer informatie naar het helpcentrum van het Omgevingsloket. U kunt ook contact opnemen met Informatie Rijksoverheid.

**Bron:** [Rijksoverheid](https://www.rijksoverheid.nl/onderwerpen/omgevingswet/vraag-en-antwoord/wanneer-krijg-ik-te-maken-met-de-omgevingswet)

### Vraag 4
**Vraag:** Wanneer moet ik als bedrijf een milieu- of omgevingsvergunning aanvragen?

**Antwoord:**
De milieuregels voor bedrijven staan in het Besluit activiteiten leefomgeving (Bal). In het digitale Omgevingsloket kunt u controleren welke milieuregels voor uw werkzaamheden gelden. En of u een omgevingsvergunning nodig heeft.

#### Check welke milieuregels gelden
Ondernemers kunnen via het digitale Omgevingsloket checken welke milieuregels uit het Bal gelden voor hun werkzaamheden. Het Bal vervangt het Activiteitenbesluit.

#### Check of u een omgevingsvergunning nodig hebt
Sommige bedrijven hebben een omgevingsvergunning nodig om milieubelastende activiteiten uit te voeren. Via het digitale Omgevingsloket kunt u controleren of dit voor uw bedrijf geldt.

#### Voor overige bedrijven gelden algemene milieuregels
Een aantal type bedrijven worden niet genoemd in het Bal. Bijvoorbeeld bedrijven in de detailhandel en horeca. Voor deze bedrijven gelden de algemene milieuregels in het omgevingsplan van gemeenten.

**Bron:** [Rijksoverheid](https://www.rijksoverheid.nl/onderwerpen/omgevingswet/vraag-en-antwoord/wanneer-moet-ik-als-bedrijf-een-milieuvergunning-aanvragen-of-een-melding-activiteitenbesluit-doen)

### Vraag 5
**Vraag:** Wanneer moet ik een omgevingsvergunning aanvragen?

**Antwoord:**
U moet een omgevingsvergunning aanvragen als u iets wilt veranderen aan uw huis, tuin of bedrijf. Maar een omgevingsvergunning is niet altijd nodig. Via de vergunningscheck in het Omgevingsloket kunt u controleren of u een vergunning nodig heeft of een melding moet doen.

#### Vergunningscheck doen in het nieuwe Omgevingsloket
In het nieuwe Omgevingsloket kunt u zien of er een vergunning of melding nodig is voor uw (bouw)project. Dit hangt onder meer af van de plek van uw project en uw antwoorden op de gestelde vragen via de vergunningscheck.

Er kan bijvoorbeeld sprake zijn van een vergunningplicht, meldingsplicht of informatieplicht. Het kan ook zijn dat u geen vergunning hoeft aan te vragen. Of dat er een verbod geldt, waardoor u niet met uw (bouw)project mag beginnen.

**Bron:** [Rijksoverheid](https://www.rijksoverheid.nl/onderwerpen/omgevingswet/vraag-en-antwoord/wanneer-moet-ik-een-omgevingsvergunning-aanvragen)
